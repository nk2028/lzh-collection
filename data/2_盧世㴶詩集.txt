尊水園集略卷一
五言古詩
舟過園鎮恭謁大姊姊丈謝振園先生留飲囬舟賦古風一章志佩也
進士今始成，出身主上賜。䝉恩給假歸，行李亦光賁。維舟謁大姊，齋心請讜議。升堂肅再拜，槐影覆庭翠。姊謂弟頗腴，舊病想全治。更呼弟來前，有語汝當記。年紀已不小，舉動須慎毖。此事亦平常，勿看太濃熾。汝性近聰明，所喜還肫摯。作官與作人，第一莫使智。余也聆姊言，不覺灑然異。確論潤金石，敬當書紳誌。姊丈謝先生，背盎而面睟。長余廿餘年，顔色相差次。天下真長者，交逰恐無二。髙聲穪賢弟，鄉里推人瑞。聞爾為文章，紆峭欠純粹。然而一小技，於道非極至。獨愛爾居心，空净不組織。但願持品格，不願炫門第。呼婢開大罇，我今與爾醉。逡廵余秉觴，小弟敢造次。竒賞及良箴，既感又抱媿。長者有意余，余忍蹈不類。曲几羅酒漿，兒童週遭至。揖罷即牽衣，執書競問字。諸甥皆可兒，他時定偉噐。造物奉長者，既醉五福備。先生一軒渠，爾言亦有致。酒中余告别，瀕行屡把臂。相送至河干，離懷淡皷吹。更期出月來，酣眠共秋被。

忻口以徃氣象大類塞垣生來偪瑣至此始覺有歴落意因而賦詩
地廓青天垂，群山忽歛跡。極目渺無隅，漠漠平如席。遥峰露㣲岑，参差類縫襞。枯桑何刀騷，棗柳少䋲尺。長風吹不休，我行日將夕。驚沙縦復横，野氣黄兼白。歸翼沒已完，惟見空煙積。肅肅单輿凉，心神恍若闢。若窹若旁皇，若已有所獲。此日復何時，二月哉生魄。昏旦氣候殊，勞歌荅于役。脱衣古館中，夜静燈花碧。

行谷中
深谷逥無倪，但聞水聲響。山勢合成圍，㡬於靡所徃。踽踽石子間，嵐氣逓蒼莽。縮天入甕中，空碧倒孤朗。清流幕古沙，娟秀如美掌。人鳥兩俱絶，㣲覺有肹蠁。鴻濛或在兹，悄焉一俯仰。

石嶺道中雪霽看山時二月將半雪不甚堅一照即融空潤欝葱山致百出甚可玩
群嶺盡新妝，淡冶宛欲笑。輕藹逗其懷，徃來若㣲調。日靜煙逾滋，黛光發幽照。友聲鳥歡喜，潭影上遐嶠。逰客惜峰巒，頻頻觀其徼。

放言
天地太郛廓，經籍傷粉藻。渉世笑勞勞，修身亦枯槁。古人吾不逢，誰與玩芳草。

白頭吟
行亦白頭吟，住亦白頭吟。坐亦白頭吟，卧亦白頭吟。頭白已如此，濁醪貴滿斟。攬涕翻成笑，俯仰當登臨。欲濟川無梁，河水更滛滛。卓㢤卓氏女，慷慨道氣深。胷懷儼皎月，所願惟一心。一心良可願，誰願如商参。烏烏叩瓦缶，優於皷瑟琴。再三搔蒜髪，抛却紫玉簮。人生在行志，低徊病暗侵。途窮兼日暮，一徃且孤尋。

讀金剛經
血性真男子，雪山老古錐。無量廣長舌，大辯本深悲。金剛摧群魔，透髓無纎疑。摩尼照清水，孟勞切亂絲。有為俱不是，無住乃相宜。猶記七年前，讀此苦迷離。今番一再讀，對鏡釐鬚眉。將無見地進，意者因縁為。因思此經㫖，克恊於先師。無可無不可，孔子聖之時。稽首須菩提，妙義頼爾咨。

留别張子襄
結交慎厥初，君子貴可乆。僅持一寸心，敢曰三不朽。吾敬張子㐮，似之惟其有。執事凛㣲裏，臨文出大手。詩法漢與魏，結撰歸於厚。氷雪净肝腸，氣象孚盈缶。繄余薄劣姿，相當止以酒。隆思麟鳳逰，慙愧牛馬走。行矣戀音徽，踽踽誰為偶。相期學古人，銘箴覿戸牖。

荅陸叔度（次韻。）
相知不用早，心深調自同。陸子鍾昭質，窈窕志玄宫。縱横網前古，亦既穴其中。眉間挺精色，堅貞有家風。客舍一髙揖，精誠忽交通。正容以悟之，令人俗累空。尋常談遇合，至此乃遭逢。丈夫重天骨，事事省厥躬。曠懷亦鹵莾，低囬屬㣲衷。寸心紆前路，期君共討窮。遺我五字詩，開箑流菁葱。氣韻復沉重，迅光儼雄虹。標然秋雪姿，孤逈狎髙鴻。乃知至性士，决不悔雕蟲。

贈玉融山人兼柬周生吉符
大方原無隅，英士耻依附。麒麟逰帝郊，鳴鳥駭鷄騖。閩海藴竒瀾，粘天浩回互。淑氣化為人，其人林古度。精心伍冥寥，學優問則裕。移居卜建康，讀書桃葉渡。数椽青錦滋，三逕紅蘚䕶。熟騷凌北郭，剥珎牣南庫。時回長者車，徳隣欣類聚。内交李與程，冷汰不煩燠。李生霞表人，深心寓毫素。盧瞳映戟髯，江東推獨歩。程生雅自熹，妮古饒逸趣。小詩如畢曜，曲誤能周顧。三三兩兩儔，貧賤亦易足。吾儕第樂志，何必理章句。

至日自訟併以自遣因獻叔父華原先生
今日逢長至，熹㣲肅初陽。攝心苦無術，閉關遵先王。劉伶獨善此，何繇傳其方。自恨寡道氣，遂令神志荒。讀書喜涉獵，飲酒恒太康。行年㡬半百，使氣而好剛。每想鴻鵠舉，飄然天際翔。薄逰偶興盡，歸來脱冠裳。深居謝親友，作繭以自蔵。和光真不易，人頗驚余狂。惟我賢叔父，能矚余㣲腸。相視而宻笑，共是一空囊。叔父已頭白，余鬢亦滄浪。二䟽風猶冽，兩阮姓猶香。身事何足問，且盡手中觴。

顧生為我圖孤雲草堂我乃請劉敬仲先生題之詩以乞言
清溪深不測，隐䖏惟孤雲。時時一諷味，窅然生空芬。息心謝時軰，鸞鶴固其群。余本中林士，受性苦斤斤。孤单無族侣，援雲以自欣。晤言通胷臆，花影共苔紋。因徵虎頭筆，舒卷自氤氲。更憶同心友，家在㵚之濆。敦詩述古昔，與余實平分。幸為題此軸，瀟洒張吾軍。

敬仲先生命史為我畫孤雲草堂従燕山寄來系以五言古詩披誦之餘不禁馳想次韻倚和惟先生教焉
故人知我志，遥寄一幅秋。展圖神寂寂，念子悵悠悠。詳觀圖後詩，又自起林丘。縑素有時敝，此意特長留。

送弟遊泰山
尋山亦多術，樞機在幽討。心趣苟冥通，到䖏拾瑶草。每見拜岳人，奔奔祗觧禱。贈汝以逰法，第一従容好。

古辣庵
悚然發深省，結庵曰古辣。古辣粤西泉，佳名嫓古鉢。（古鉢，山名，與古辣泉俱在横州。）取以醸酒漿，色鮮若靺鞨。暴日不能侵，冽氣煩襟豁。譬如士君子，朗秀而肅括。安得南州珎，澆吾北海渴。移來榜小庵，所指何太濶。又聞薑桂性，到老益難奪。天下有意人，自然不藤葛。世情牽率䖏，斬截儼刀割。握機只在殺，殺際見生活。嗟余和而流，低囬費擺撥。顛毛已種種，腸内車輪斡。邇來雖閉關，仍為俗所聒。其名若簡静，其實乃轇轕。因兹生悔心，事當審本末。四十九年非，恨不隨水潑。時觀一辣字，庶乎能觧脱。倣古佩韋弦，恭侯髙人喝。

馬逺之託商孟和作秋林圖従長水寄來孟和系之以詩逺之和之余亦和之
疇昔與逺之，讀書共朝暮。時時説商生，十年思一遇。酒盃詩卷外，别自有本務。蹭蹬到於今，竟不知其故。忽來千里音，精神透毫素。把翫再沉吟，悠然傾宿慕。林泉寫道機，蒼寒有真趣。挂我草堂中，三人同此晤。

送張山人還西溪
平生愛友士，相逢苦不早。忽來千里客，一見即傾倒。其人氷玉姿，古月空山皓。㓗净無纎塵，大冲以為寳。清心領群妙，空翠供淡掃。詩畫字三絶，筆新墨氣老。恭惟劉先生，（大司空簡翁。）倫鑒列火藻。宻宻為余言，張君作人好。相䖏耐盤桓，各自開懷抱。不見令人思，言别令人惱。逺客有歸心，東南雲日杲。西溪饒梅花，香氣塞晴昊。君有屋一區，薄田数斛稻。共妻飽魚蔬，看兒吃棃棗。君言欲讀書，閉戸恣幽討。我喜君此志，終當不草草。君又前致辭，離合難自保。五載以為期，仍走平原道。我益感君情，黯淡心如擣。行矣各努力，修身在自考。

奉寄錢牧齋先生
當年業舉時，喜公制舉義。案上與䄂中，明誦而暗記。興來取下酒，時時得大醉。及至通籍後，渉獵古文字。間獲公一篇，捧之如輯瑞。親手楷録過，宻宻收篋笥。此道頗難言，小技實大事。前後不相接，頼公幸未墜。賤子亦孤硬，不肯泛執贄。惟遇公所作，遂爾傾心媚。翹首望東南，饑渇通夢寐。毎想公肝腸，漸及公眉鼻。定是古人心，應復天人質。逢人必細問，荅者多不備。更端再三詢，希㣲領其意。人固未易知，知人亦不易。吾師吾師乎，何日笑相視。虞山一拳石，儼與岱宗二。破龍拂水間，光怪多竒閟。我敬瞿純仁，清剛刷油膩。我敬王宇春，沉寂饒禅智。我敬何允泓，方雅復深邃。又有陸生銑，光明俊偉噐。先軰顧朗仲，文已詣境地。馮陶呉湯許，中可置一位。昔也今則亡，堪下文章淚。凢此数君子，隠約嗟淪躓。左右公提携，世始識項臂。先達急窮交，古道今人棄。惟公能續古，惟公能錫類。愽大真人稱，贈公公不愧。寛敦風鄙薄，鴻濛換叔季。即予一荒傖，公亦不遐遺。箋杜乃因盧，用意何淵粹。賤子焉敢當，没世受其賜。陳辭慚不文，臨風再拜寄。

上虞山先生
平生一寸心，結託数番紙。夢想凡㡬年，今日奉絇履。攝衽聆㣲言，徹骨透腦髓。方知有身世，方知有經史。曠觀古及今，懷抱盡於此。先生盖代才，淵淵饒内美。伊吕伯仲間，名位偶然耳。併不受人譽，何乃來人毁。䜛夫即髙張，焉能亂天紀。風雨動魚龍，仁義動君子。

贈瞿蒙軒給諫
同心劉敬仲，説君甞在口。説君氷雪腸，説君經濟手。君更含至性，忠敬而孝友。嫉惡苦太嚴，若苗之有莠。挂冠神武門，潜龍愛初九。山中饒結搆，真氣動林薮。縦觀古人象，煙雲効奔走。昏旦抱書讀，文章遵韓栁。㴶也山東人，鄙僿似敦厚。自揣無寸長，又愧溺於酒。荷君具通識，愛我忘其醜。交臂即推襟，此境良非偶。悒然思劉君，近况可佳否。逹人貴天機，君子無所苟。坡老有成言，人生屈伸肘。

謝戈荘樂寄画用來韻
平生山水懷，夢想東林寺。海虞戈荘樂，匹紙發天氣。精誠忽交通，脱然千里至。知君盤礴時，胷中無一事。

和應湘蓴侍御次韻
灼灼桃李花，雖羙而不尊。瞻彼松與栢，欝然有本根。結交得我友，時時聞至言。出䖏亦同科，何必分静喧。乆别欣良覿，一笑豁煩寃。顔鬢各蹉跎，懷抱幸共存。净洗今人態，黙招古人魂。清暉認山水，氣候驗旦昏。肉緩驚隣雞，徳薄耻庭貆。（二語用湘蓴全句。）恭誦我友詩，調髙味彌敦。何時斗酒㑹，披襟復細論。

王紹雲先生五十初度
人有大布衣，天有真君子。風雲氷玉心，浩蕩無泥滓。偉㢤王先生，㧞地踞天起。讀書厭章句，樂志薄青紫。軀幹及鬚眉，一望消吝鄙。坦懷撤棘藩，周道真如砥。酒人俠客間，逰戲而已矣。行業固整淳，始終具條理。生得好男兒，人穪岕菴氏。出手取科名，修能根内羙。居官與作人，一一有原委。我本魯狂簡，性頗好文史。偶於虞山䖏，邂逅詩一紙。五言儼長城，千金直隻字。云是岕菴作，捧誦增敬喜。攝袵想伊人，竊比車同軌。我友陸叔度，斯道之統紀。遂訂僑札歡，雪乳合空水。時維九月中，華筵開夀祉。先生肅巾裾，吾儕既覯止。通家子弟行，踴躍佐修㵦。采采黄金花，清英勝端綺。長言歌既醉，逓代奉綦履。百歲以為期，稱觴從兹始。

題五雲洞
山水有竒懷，喜與髙人遇。平原將絲繡，子期用金鑄。當其兩相得，精神成一副。太湖三萬頃，靈灝所盤聚。帶湖多好山，山間饒梅樹。名草亦多族，梅特擅武庫。方其發華時，香氣亂雲霧。醒者為之醉，寐者為之窹。倦者為之爽，行者為之住。爰有閒道人，（顧師自號閒道人。）坦蕩豐暇豫。早袖經綸手，世界胞中度。率性逍遥逰，于焉展逸歩。取酒酎梅花，願為梅錫祚。長揖謝近局，宻盻結良晤。岩壑恣揀選，髙深見羙富。典衣買空山，雲羅發韶頀。怪怪而竒竒，朝朝而暮暮。山靈虗左迎，名士撰杖屦。天半采青霞，映懷明月路。前後開五洞，鴻濛莾囬互。一旦敞神界，清光自吞吐。石態裊如雲，晴天霏㣲雨。寵賜以嘉名，雪淡兼絲素。夫子固自道，他詞安能措。

伯宗南還與我友魯山共載詩以送之
文章集東南，劉生發髙唱。天繪失丹青，瓊粻黜塩醤。追配于先民，紆餘復端亮。當其妙㑹時，百怪恣研剏。神簡固自饒，肅肅不流宕。一朝來京國，傾都欽喆匠。共擬為老宿，年事方及壮。守身如氷雪，當仁不敢譲。一官肯輕就，度外見局量。束書飄然歸，志意始恬暢。兹行更得朋，襟期相倚仗。長途好細論，紅塵開青嶂。唱和詩定多，輿中與馬上。風便即寄余，余將作式樣。

送文選朱聞又予告
東呉菰蘆中，有人雅且㓗。文章抗典墳，肝肺㴠氷鐵。雖曹天官郎，意殊不屑屑。至性思將母，山中足怡恱。脱屣謝塵樊，濯纓笑執熱。引義儼雲來，當機如電掣。愧余薄劣姿，荷君忘醜拙。一語鍼芥投，寸心凢屡折。不敢謬相暱，第覺難為别。方當入夢寐，何暇騰口説。太白有徽言，端若為君設。獨立天地間，清風灑蘭雪。

奉賀吳駿公祖母湯太君八十
婁水淸且淑，婺光映林薮。發祥于文孫，卓為人倫首。弱冠冠大科，矢志在不朽。忠義填骨髓，聖賢相師友。循陔詠白華，時時説大母。大母湯太君，今兹袠開九。歴歴想當年，徳輝環井臼。作配竹䑓公，髙風追五桞。委懷在丘壑，客位但箕帚。遂誕兩男子，明月寳珠剖。代婦育嬰兒，辛勤無與偶。所以太史公，説母不離口。山川出吉雲，藹藹動戸牖。敬取金屑泉，㓗而蔵諸卣。先天天弗違，洗腆致用酒。

讀王江寧題灞池五言絶句詩陡然心動輙用其全文稍為之牽綴而附益之成五言古詩一章或曰古無此體要自我作古恐亦不妨
何以銷古愁，盈盈一尊酒。何以結古歡，竒書為宻友。偶讀王昌齡，㶚池詩一首。腰䥥欲何之，東園刈秋韭。世事不復論，悲歌和樵叟。頓覺胸臆通，又使精神陡。有唐三百年，斯人開户牖。李白及岑參，與君俱不朽。

次韻奉酬元肱
生來秉㣲尚，磨㓕餘章句。翳然林壑身，自顧轉無趣。故人在天上，勢隆心逾素。推襟送抱間，令我多所遇。割俸知我貧，傷亷我又懼。贈我五言詩，諷誦徹朝暮。行徑乆迷離，因君復得路。矢盟貞沒齒，孜孜曷能斁。

古詩
作詩一首，似祭文，又似輓歌，凢十三韻，内有十七「古」字，遂名曰古詩，非敢如世所云漢魏以來五言古詩也。擬刻一石，俟大歸之日用以殉塟，先兹板行，傳示故人，以為歡笑。當下一杯酒，從今日日到劉伶墳上矣。（甲申秋日作。）
平生多古意，古怨與古歡。好古生信心，懷古發長歎。但愧古逰俠，不能事馬鞍。力㣲敢續古，徑寸寔如丹。望古思遥集，足疲歩驟難。古雲亦已消，古月亦已殘。古有陶家琴，無絃最受弹。遼東皂㡌古，蕭蕭老幼安。嗟余衰既甚，古井不生瀾。攅簇身後計，學古預製棺。棺材乃槨料，古朴而長寛。一朝為古人，魂魄足盤桓。從兹千萬古，不受異患干。

快雨時晴清晨行野
清暉能娛人，康樂留斯語。翰墨出煙雲，山川諧律吕。天衣絶刀尺，神匠妙機杼。伊人千載外，招呼為伴侣。心閒手敏時，倡予一和汝。更值新雨餘，冷汰媚初暑。輕容來呉下，精茗開顧渚。俊味飫饞口，庖丁㑹烹煮。爐竈共一肩，果實附筐筥。更有古書囊，筆札聊復貯。命駕不刻期，所之無定䖏。徑造誰家園，并忘何人墅。寂寂午風凉，軒軒朝霞舉。樹幄碧成圍，花茵軟勝褚。間就父老言，條桑藝稷黍。一二林澤人，定交于臼杵。因笑謝客癡，躭豪逞鋒距。何不老山居，江中玩孤嶼。

次韻贈熊雪堂先生
㣲言絶千載，黄帝所聼熒。頼有洗心人，艮背宻行庭。踞立九宵上，五岳一毛輕。平生閒家具，墨荘與書城。翛然燕坐間，風雨不能驚。君子寳仁義，精氣託友聲。一讀再三歎，誰會作者情。深醇想懐抱，平淡表聰明。此身歸于㓗，自爾形神并。齋戒焚名香，稽首熊先生。

快雪篇
正苦三冬乾，忽逢一夜雪。雪聲雜踈宻，擁衾私自悦。清曉起披衣，城頭試一閱。煙樹如畫圖，萬室儼列蕝。下城步荒園，檜栢綴素纈。中林開㣲逕，置爐將炭爇。童子前致辭，此舉欠曲折。何不遶廊行，全此一園㓗。余心是其言，自笑太真拙。魚蔬少少集，壺中酒已熱。酒餉自程曽，（魯瞻六飛。），味醇色正冽。秉觴謝滕六，公最知時節。當下即付與，毫不廢唇舌。一舉三十觴，耳根連臍徹。放眼望髙天，昻藏誇老鐡。雪乳澆饞口，吾才殊未竭。既已中聖賢，何必羡豪傑。不死且娛生，山杯勝墓碣。粗述一篇詩，期與知者説。

喜幼仲定居賦詩相樂次陶靖節移居韻
决策旋舊居，葺兹三畆宅。相傳將百年，非但朝與夕。委心安厥止，誓不為形役。圖籍盈數篋，琴樽專一席。既留松菊在，何必今非昔。従此歌昇平，相携弗蕩析。

其二
日讀古人書，日誦古人詩。托足遵大路，開懷適所之。我亦無所憶，我亦無所思。只有一尊酒，酌謡歴歲時。喜君得安宅，相携正及兹。努力各痛飲，從來不敢欺。

諸兄弟正欲携具而幼仲先折簡飲酒甚歡再次陶韻
緬懷仁智居，欣造髙人宅。散帙始兹辰，明燈共今夕。優㳺作古歡，脱灑謝塵役。羡君清真士，珎盤簇綺席。坐客半老蒼，話言多徃昔。酒罷新月上，妙理欲重析。

其二
偶拈陶家韻，主客更賦詩。（幼仲及正夫各有詩。）當其會心䖏，時復一中之。尚欲留餘地，退聼還三思。文章乃靈氣，㑹合固有時。去已久寥寥，古人誰在兹。吾斯未能信，當塲敢自欺。

荅徐元歎（次韻。）
呉㑹有畸人，老大能修辭。風氣所推轉，賢者亦隨時。君惟司獨契，遂與畦逕離。曾聞喆匠語，詩之義為持。㳂流遡其源，由干達于支。古歡無復響，苦調必涕洟。振臂謝徒侣，孤逰不復疑。㣲衷託豪素，天壤亦吾私。深則徹腦髓，清可鑑鬚眉。縦横一萬里，比肩可是誰。我實與爾好，隔在天一涯。三復寄來詩，慷慨有餘悲。

奉贈百史先生（次杜少陵贈韋左丞韻。）
世事如奔車，餘此老病身。平生同聲友，溧陽太史陳。春試冠天下，觀國作上賔。褆躬映氷玉，秉心質鬼神。雖與今人居，偏與古人親。檀左為老友，韓蘇為近隣。尤饒經世畧，舟楫濟窮津。標格實瀟洒，氣韻更深淳。一朝逢世變，蜚遯先隐淪。乾坤忽底定，積隂見陽春。隻身萬里歸，雨雪雜風塵。鞋穿衣袖破，中懷多苦辛。天子賜顔色，吾道歘然伸。髙天翔瑞鳯，大海躍神鱗。佐銓兼侍讀，水月想淸真。聰明時時固，光彩日日新。所喜結撰富，何嫌家具貧。惜余左股廢，欲走又復踆。伏讀公著作，無字不先秦。蕭蕭竹栢間，冷汰溪澗濵。一日三卷舒，下拜稱主臣。道氣洽林薮，白鷗正可馴。

賦得人淡如菊
采采黄金花，錫嘉名曰菊。秋杪始發英，芳越自為族。絶世而獨立，幽人在澗谷。草荒㡬無逕，寂歴三間屋。止餘酒一尊，尚有画數幅。澹然無所營，門舘常蕭肅。晏坐經行外，飽飯惟魚菽。瀟洒送日月，夢不到征逐。當其㑹心時，間取古書讀。可觀又可感，有歌亦有哭。寸心固不晦，兩鬢業已秃。以此絶世縁，忘情學草木。養性頼茯苓，順氣恃蘆菔。清風脱然至，蕭蕭堦下竹。小松四五株，相次如伯叔。於斯對菊花，精神更謖謖。一切人間態，過眼如轉轂。濃釅消除净，冲然抱兹獨。在陸詠考槃，碩人成寐宿。萬物盡芸芸，于焉觀其復。

又一首
伊人在東園，此心如空水。箕帚洒掃外，宴坐觀無始。非喧亦非静，不怒亦不喜。欲狀難強名，如此而已矣。蕭蕭菊数枝，氣味畧相似。

次海門使君韻咏秋海棠
花有秋海棠，不與諸花齒。冲寂以自妍，冷艶而閑止。最宜幽砌下，移置空窓裏。天下有心人，都為情生死。其葉更獨絶，離㣲難舉似。惟我孫使君，淵静察其理。兩兩相証對，秉心如空水。相贈賦古詩，㣲義殊纍纍。清雪洒松筠，好風吹蘭芷。如彼西方人，海印光發指。特留黄菊華，東籬相伴女。

七言古詩
寄趙玄成因憶座主木菴先生併及鄭千里
趙君趙君南國美，一㕓大隐書廊裏。賣藥迯名韓伯休，君平卜肆聊復爾。蕭蕭肅肅不風塵，隠囊藤匣烏皮几。面如椰子軀如株，破㡌披裘懶襪履。胸藏古帖一千部，運腕成風進乎技。明燈夜静正揮毫，日午科頭尚未起。間或窓吟絶妙辭，居然流䴡又清綺。蓬户偏停長者車，老眼乆閲天下士。偶然廊間搜異書，遇着山東盧徳水。齊傖落落搃無他，一片肝腸差可喜。徃來旬朔意思投，潑墨擊甌笑相視。有時醉汎秦淮杯，有時飽翫鍾山紫。衝泥送我渡江還，雪裏江船画得是。别來一年幾兩年，月滿屋梁不能已。詞客山人多煩溽，惟君乾净無渣滓。昨従候寫寄書來，書中屡道侯夫子。夫子愽大古真人，天淡海涵而山峙。㴶也白頭老門生，愽我以文約以禮。曩者拜送至蘆溝，稽首誨言勤心耳。跂予遥望江東雲，一个臣兮漢太史。行看周召入綸扉，祗今后䕫教胄齒。門墻契濶動經秋，鄙吝叢生長荆杞。因君益復重相思，寄託寸心營片紙。君如訪友到長干，幸一問訊鄭千里。

光禄行
彤雯晝聚素靈哭，苦雨腥風摧榮木。夜郎鬼弹發殺機，九首雄虺起大陸。古稱睢陽死罵賊，氣壮河山恒凛肅。男兒事業在成仁，捐軀又見徐光禄。光禄先生鐡作肝，昆明洱水振長瀾。彌天杯海誰能識，勞人州縣徒辛酸。此身既已有民社，嬰城冐石敢辭難。古刀幽磬纒悲響，奥潭空水照神寒。先生大節真不朽，生得佳兒迥無偶。筮仕弹冠粉署郎，髙名嶽嶽摩星斗。上書泣血叩楓宸，天子為之咨嗟乆。闔門殉義良獨稀，純忠頼有綸音剖。皇仁隻字重南金，不晦生前一寸心。贈廕褒崇洵異数，易名節愍鐫球琳。此舉維風補世教，芳模反復令人欽。秋月晴雲塵土净，孤懸浩氣欝森森。

醉歌贈呉相如
乾坤何物叢天羙，惟有俊人抉其髓。漢代相如逺擅塲，吾世相如恰一睽。相如濯魄在氷壺，蕭條髙寄無泥滓。間摹韓偓製香奩，戲偕唐立修眉史。弹琴無待卓文君，自有芙蓉映江水。臨江起得欝金堂，桃葉桃根夾岸芳。磊隗澆酣白日寢，交逰誰得似君狂。月落詩成江鬼哭，招呼元氣兩茫茫。有時盤礴坐匡床，小史洗硯焚都梁，煙嵐草木俱帶香。好友董北苑，本家呉仲圭，一花一鳥皆竒絶，卷舒追賞足徬徨。客到時時典驌驦，太杯在手詩在囊。青溪宅子才一所，幽窓綺閣妙暄凉。興發臨池出老手，或曰相如亂二王。我為君飲，君為我歌。夜厭厭，舞傞傞，苛禮自少趣自多。相逢未㡬復分手，奈此紅霜楓葉何。

趙雪江為德水作怪石供徳水貧甚不能為老雪買酒潤筆乃作歌以贈其行
衡門緊閉絶紛擾，石丈相看眸子瞭。禹貢以來即怪之，今夫五岳一拳小。淋漓元化産輕綃，貌得真形殊了了。試問當塲貌者誰，潁上雪翁身姓趙。趙雪腕中蔵鬼神，鬟煙漪水生筆杪。仙人昔有黄初平，叱石成羊頗狡佻。誰意雪翁更怪竒，揮毫界出石林曉。不衫不履氣揚揚，如笑如妝態褭褭。異筍滿園精色錯，自我開荒無襲勦。餉余一幅挂茅堂，洞巖囬互棲雲鳥。掉頭不住東南行，更訪嵩髙窮象表。三十六峰入奚囊，石氣空青正縹緲。

為唐西亭題卷
西亭逸士姑蘇客，寥亮肝腸如月白。骨董塲中老作家，悠悠忽忽長安陌。毎從賢聖問清渾，平生宻友是罍罇。對罇喜唱江南曲，檀板金閶繞夢魂。憐余落第不得志，百遍相過情獨摯。河橋爛漫酒家胡，策蹇香山尋野醉。紅漲桃花三月天，因循潞水買呉船。客中相倚難相别，細雨殘陽意悄然。君次平原當小住，醉翁張仲與君素。渠所寄園有古松，䝉寵鳥語提壺度。痛飲披襟又㡬囬，爾時想值牡丹開。青春作伴兼初夏，乆客還鄉亦快㢤。瀕行君特出斯紙，我草数言只如此。登臨聊以代勞歌，布襪青鞋真軟羙。

月明水上聼皷吹
皷吹固自來人思，况復天低月照時。夜寧水月兩相得，素磁芳茗正堪持。脱然㣲風翺佯至，波金瑣碎影離離。於時簫笛参差發，前舡後舫逓代之。倡予和女似有情，俯仰徃來各能遲。當其恬霽和且平，動容擊節心神怡。忽爾幽鳴惝如訢，令人欲愁還欲悲。洲渚候虫亦吐籟，宫商迷迭宣其私。物聲犂然當人聲，翕純皎繹自得師。始信古人腸原别，蛙當兩部真空竒。聼來良久百端集，茫茫不知身是誰。須臾月落皷吹歇，寥天寂寞星河移。流波激激客心洗，環窓夜氣儼凉颸。

次韻酬劉伯宗
眼中之人吾老矣，青眼髙歌望吾子。少陵斯語哀復哀，白頭寂寂花溪裏。文章上下五百年，神氣縱横一萬里。古人既去不可留，頼有後賢次第起。慨自世趣逐榮華，漫視竒文如故紙。吾友貴池劉伯宗，平淡聰明含大美。挫産營書塞座外，平生興寄盖如此。一種酸鹹與衆别，不可情求有妙理。當今海内搜癡人，大笑相看我與爾。爾乃修辭贈我歌，徘徊明月出五指。羡爾問學有本原，治心治經兼治史。富貴功名君自有，祝轅萬里從兹始。

送春詩和友人韻
病客無春何必送，偶聴鳴禽矜殘哢，日髙一丈猶作夢。起視中庭日影移，結襪扶杖到水湄，一觴一詠聊餞之。還山何曽見一山，大㮣虚無縹緲間，峨眉太華意躋攀。平生寄懷在雲鳥，茅亭花影層層繞，不説大人亦不藐。

尊水園集略卷二
五言律詩
謁孟廟
孟里何年記，英靈或在斯。宫墻臨大道，戸牖閟威儀。嶧黛纒楸杪，龍精化栢枝。低囬留不去，遶壁閱題詩。

接得敬仲新詩讀之賦五言四十字時雪後漏下一皷
快雪明燈夜，觀君七字詩。蒼森驚杜甫，清潤醉王維。接武何容易，論文幸在兹。平生甘苦䖏，不許外人知。

癸亥嵗余訪敬仲於滏上盤桓者累月一時曲梁諸友與敬仲厚善者咸以敬仲故暱就余及行之日復携榼送於東橋郭定之園中爾時送者為于逵敬仲勉庸宗維澤延併定之而六又有畸人焉曰李愫盖汙泥蓮花饒文心而負俠骨雪鬢黄冠遯世無悶者也别來遂五易星霜諸君子或出或䖏或泣或歌俯仰間而感慨係之彼畸人者竟作古人矣即余隨行二僕夫一去一死人生實難嵗不我與可奈何
曲梁分手日，送我郭家園。紅葉飄長陌，青衫上短轅。（余爾時正困公車，去來特乗一巾轝。）年來人易老，事徃夢留痕。天末凉風動，髙歌代晤言。

報恩寺雨中招友人小酌
開尊無世務，小坐亦能酣。濁酒延清士，空心領妙談。凉煙沉磬響，積雨發鐘嵐。觴政通禅理，因逢智者参。

月夜携客登雨花臺
古䑓叢夕靄，坐乆月華滋。遠客宜求友，清談或到詩。江㠶淪極浦，塔影泛空巵。黃菊霜痕重，憑髙有所思。

同廖傅生病酒（次韻。）
長干明月夜，深酌為論文。乳倒千鍾雪，腴傾一甕雲。塤箎新主客，賢聖舊知聞。病酒何容易，吾傖亦學醺。

飲李周生昆仲上華堂
過逢文酒㑹，好月倍親人。堂碧開群玉，燭紅出串珍。（時有清歌娱客。）時喧時寂寞，或懶或精神。歸路聽雞唱，髙煙樹杪屯。

贈凌見龍
俠骨生來爽，中年遂隠淪。五逰窮禹跡，一笑出風塵。鬻技兼修道，談諧却認真。交知誰似爾，落落不煩人。

過上艾贈延紫筠
延子西方羙，門多長者車。能為從事酒，好讀古人書。結社工揮麈，開池學種魚。齋頭留片餉，蘭氣襲衣裾。

夕次井陘
城勢如箕舌，臨流復倚岑。煙繁生夕氣，月皎動孤吟。古水甘淘淺，春山抱犢深。逢人談徃事，猶自説淮隂。

宿趙州留行館月下獨酌
寂寂留行館，長松間古槐。庭窓惟鳥雀，屋老遍莓苔。明月何年有，清罇此夕開。坐深林影亂，疑道是雲來。

鳴謙驛薄暮小酌因簡點数日來鄙句偶然賦此
客路春相伴，青青日暮時。一罇山驛酒，数首在輿詩。好景誠難状，竒懐亦自私。古人如可作，陶謝是吾師。

胥鈔役竣祭告少陵
鈔杜為新本，謄鐫苦未精。十年曾有約，三歲始能成。尚覺留遺憾，還期畢此生。焚香重下拜，一片古今情。

寄題敬仲先生古歡室
考室為遥集，嘉名錫古歡。竹君相晤對，石丈共盤桓。爼豆鴻濛氣，圖書嬉笑看。羡君能自得，卿貳亦閒官。

賦得獨坐悲雙鬢
一榻凄然䖏，蕭條兩鬢風。對花彌覺老，（時海棠盛開。）未艾已成翁。（余年四十六。）磨㓕無餘想，平生似夣中。可憐身世淺，詩卷慰途窮。

新年試筆
獻歲園居好，閒中意覺真。殘梅隨雪净，晴鴈觸雲新。閉戸還多事，開函憶故人。小窓燈火動，亦自有餘春。

雜詩
殺人参也魯，君子表其㣲。玩世何容易，同群有是非。藤牽需乃賊，刃决遯斯肥。庭静朋從絶，悠然踵發機。

夜坐懐侯老師
燈影沈沈照，欝陶思不禁。别離七載夣，師弟百年心。川上魚牋渺，山中桂樹深。梁園春雪好，遥憶短長吟。

偕程魯瞻尊水園看暮雪
小園聊騁望，雪影向人深。冬闋春能補，（時已二月，前此一冬無雪。）朝飛夕不禁。同心來二仲，髙興對空林。燈酒分曹進，何愁暝色侵。

贈舊參軍程公車
兩髩呉霜滿，空餘一寸心。貧來猶好客，老去獨工吟。有䇿憑誰畫，無絃到䖏琴。罷官成昨夢，樽酒試徐斟。

凉風
凉風西北起，吹老一天秋。入戸聲聲凛，出門色色幽。鴈行時載道，雲影暫依樓。仍舊垂楊樹，蕭條是䖏愁。

劉同人于司直偕過杜亭即用杜亭韻賦詩相貺余技窮不能再和乃顛倒原韻縮七為五聊發一笑云爾
好客雙雙至，披襟訪杜亭。携來燕楚氣，（司直燕人，同人楚人。）足下岱宗青。乍見占符采，深談識典刑。從來親道侣，寂寞寸心惺。

陳石泓先生經過安徳招晤舟中贈詩留别次韻奉送
相思凢㡬春，今始識仁人。談笑靡非道，文章固有神。河干陪杖屦，清水正漣淪。髙揖開船别，襟期改樣新。

乆不得簡翁書甚念之
飽飯無餘想，中懷只鮮歡。故人安稳未，逺道尺書難。何日重携手，明燈語夜䦨。小齋饒卷軸，拂拭待君看。

同杜顧寄菴偕李彦威瞿古遺及其猶子聖宗訪我園居談飲竟日於是與寄菴别十年矣舊好新知晤言一室時方快雪晴色如油既結清娱遂成麗句次寄菴韻
十載重逢日，開懷話夙心。文章䦑性命，山水喻髙深。小醉陶家酒，閑弹昭氏琴。非君能領畧，何䖏覔清音。

其二
兩兩三三友，襟同肩亦差。雅人偏耐俗，髙士又能詩。荒徑縁誰掃，清樽為爾遅。真成良宴會，記取雪晴時。

盧子年運而徃矣既免䘮補官禮郎同門友宋九青先生飲我酒而贈之以詩三復來貺欲罷不能依韻奉酬愧非匹敵
強起陪簮笏，斯身毁悴餘。一杯收涕酒，数卷散懷書。年老才情减，官閑意味踈。來詩關痛痒，前軰果誰如。

其二
同門同調友，相會在兹時。乆别渾如夣，論文更不疑。眷言惟續古，努力共修辭。若問窮通理，樵歌牧唱知。

再次九青元韻以志傾倒併寫懐抱
歎服君詩好，風流曠代餘。兩篇千種韻，一字五車書。大㫖歸於厚，㣲言妙在踈。相求惟宋玉，姑舎馬相如。

其二
五十郎潜好，逍遥此一時。中懐誠自喻，天命復奚疑。有友開文苑，欣聞絶妙辭。倡酬無限意，疑報古人知。

介清先生詩中䟽鑿手也招予晤語慨想黄虞託寄五絃憑凌三百盖穆然有拜颺賡歌之思焉詩成示予予為之咨嗟而歎奇絶謹依元韻謬附微吟
詩道卿雲爛，有人緩歩尋。明良聲即政，比興古猶今。折柬辭凢近，含毫見静深。泠泠如振玉，句裏奏虞琴。

和李臨淮次韻
客至開懷抱，聲同影亦雙。徵文書倒篋，索醉酒盈缸。衰髩何辭醜，空心不待䧏。聴歌還發興，髙咏答新腔。

都兵垣姚先生言事去國王介老縁風人之㫖以作歌世㴶謬辱同薰倚歌而和
漢道方全盛，遑遑策治安。忠信明主易，敷奏小臣難。薄謫知恩重，孤踪入夢寒。遥思官定後，書籍盡情看。

其二
兵計關青瑣，臣心未敢安。一封期得當，百折豈辭難。天逺浮雲暮，風斜雨雪寒。驅車從此去，有鏡莫頻看。

除夕得茗柯書併詩次韻奉答（有序。）
余與茗柯一别五年，今冬茗柯膺大理新命北上，道經安徳，訪余隐居，数盃而别。分手眷眷，殊不能為情。會茗柯書至，一通彼我之懐，復贈以詩，深肫蕭簡。陳白沙有言：「自然成五字，非謝亦非陶。」若端為茗柯設。焚香荘誦，欲罷不能。依韻和之，以當良覿計。得書之日，視向日作别時，近三月矣。
朋好如君少，相㝷善氣迎。乍逢憐乆别，淺酌話深情。歲去天將暮，書來月再盈。更拈詩句諷，百感自中生。

快雪時晴清晨行野
宿靄朝方歛，浮空一片青。林光能悦鳥，草色欲迷蜓。次第㝷幽圃，夤縁到逺坰。自然成野趣，薄醉間初醒。

讀杜微吟
嚮日讀杜詩，有大凢，有餘論，總名曰「私言」，言不足公之于人也。頃重閱杜集，畧一拈掇，得五言律十首，即取材于本集而無煩旁借，然特竹頭木屑耳。至杜之真消息、大關紐，一字不敢渉入，較之大凢、餘論，盖㣲乎㣲矣。因思祠杜十有五載，每歲時奠享，必䖍必㓗。今年元日，遂缺一奠。兹寒食將近，身備清净僕夫之列，洗手齋心，薦此一杯空水。神其鑒諸！
何氏山林好，重逰興未闌。平明尋杜濟，乗雨過蘇端。崔李無新態，阮朱作古歡。慇勤憐魏八，兒女媚盤餐。

其二
勝絶東楼㑹，淸宵晏在荘。茶瓜齊己屋，圖畵賛公房。司馬携錢助，倉曹饋醬嘗。古溝名丈八，妓舫納浮凉。

其三
布襪青鞋净，恣逰逺近村。讀書花嶼䴡，燒藥竹齋温。杜曲神恒徃，仇池意毎存。但能成小築，隨䖏武陵源。

其四
纔得東柯谷，西枝又有村。醉眸收錦里，老脚放䕫門。所至營茅宇，臨行贈果園。江天雲霧裏，寂寞少㣲尊。

其五
立秋題句羙，觧組亦由人。禀性躭成癖，原情懶是真。天邉身既老，峽裏物仍新。工部虗衘耳，拾遺本舊臣。

其六
把臂逢髙李，酒酣登吹䑓。岱宗青未了，函谷紫還來。雲木朝光集，金銀夜氣開。後園山脚近，屡上亦悠㢤。

其七
結束逰山寺，聞鍾發省深。慈恩髙塔唱，歴下古亭吟。萬丈潭澄目，千秋雪洗心。躊蹰無限事，一一寄登臨。

其八
薛華長句好，孟子善論文。樗散䖍三絶，蕭踈顧八分。大娘渾脱舞，稚子怪穿裙。斫地王郎俊，惱人郝使君。

其九
追酬常侍作，憐友望南雲。鄭重張顛字，推崇庾信文。情親哀司業，年老惜將軍。最是難堪䖏，行經大尉墳。

其十
文章驚海内，萬卷破來新。即事非今古，髙歌有鬼神。李蘇師友宻，陶謝弟兄親。乃祖無遺恨，慈孫是替人。

上巳修禊正夫首唱仲啓和之余亦和之
芳辰聯好友，緩步當輕車。酒盞隨心飲，詩篇得意書。人方彭澤少，（正夫年四十即挂冠。）景類永和餘。多謝三閭氏，呻吟賦卜居。

夜坐看菊花影
古壁生虗白，離離菊有神。黄華迷故徑，玄照出分身。掩映偏饒致，寂寥更逼真。夜深群動寂，爾我黙相親。

雪航吳侍御見過荒園賦詩相贈因次韻奉荅
新詩含古意，格韻自然髙。緑雪飛瓊嶂，紅霞貼翠濤。誰能雄繡斧，而肯暱蓬蒿。倜儻仍髙妙，元龍不敢豪。

其二
稱量天下士，屈指首推君。莫憶三江水，（雪航詩云：「愛説滄州事。」）看興四岳雲。空心籠世務，老手濟人群。数日追隨盡，離襟黯欲分。

雪航載歌余載和
雍容傾滿坐，懷坦道彌髙。授簡流文露，拂箋汎墨濤。多年關設枳，此日逕披蒿。（余時常掩關，今始灑掃。）愛爾行厨雅，（雪航携具過余，真净簡美，絶去餖飣。）清談正自豪。

其二
寸心千古䖏，自揣不如君。家世推呉質，聲名邁陸雲。青鸞元出類，赤兎自超群。世味淄渑雜，明明待若分。

海門携臣允山漁過新搆茅齋欵七夕余設空酒一杯從容坐飲油如也已海門山漁俱賦長句甚麗而稳余歎賞不足詩以見情
使君能領客，二妙喜相陪。小築三時就，髙軒七夕來。清談兼雅謔，偶坐遂深杯。即席成妍唱，欣瞻絶世才。

尊水園集略卷三
七言律詩
逰嶧山
還觀鄒嶧賞偏驚，草草登臨未易評。東去只邀勞作友，西來惟許岱稱兄。天公石戲抛碁壘，山客雲眠起墨城。千古始皇能具眼，此中物色甚分明。

渡江中流望江南北諸山殘雪
巔崖雪老尚堪餐，江北江南迸入觀。凑得淡梅粧艇子，移來空絮狎漁竿。千林宿靄蒼兼白，萬瓦初融濕較乾。倚櫂中流迎送乆，遥涔極浦更漫漫。

忻州過牧馬河
城南古渡入滹沱，説是雲州牧馬河。嵐水聲中白浪小，舟山影裏翠紋多。田家卒歲為恒産，（此水䟽為廿餘渠，土人甚獲灌溉之利。）客路經春此暫過。西望清流懐志士，程嬰祠墓半銷磨。

行山坂間俯視山下煙村不减圖画
樹色蒼蒼曲抱村，沙溪猶帶歴年痕。始知谷裏人家静，不似行間道路渾。㫁圃寒煙盤枸杞，踈籬旭日散雞豚。秦時花氣陶家栁，安得褰裳一訊源。

古薄命
倚竹私憐瑟瑟粧，古來薄命是蕭娘。雕奩賸蓄芙蓉粉，白苧空薰豆䓻香。蕩子靡家原有婦，伊人䖏室乃無郎。那堪翠䄂凉風入，鬢影吹秋滿画堂。

逰仙
閒逰約定在清虗，挹袂拍肩結伴餘。白石㝷來為餅餌，青霞剪就作襟裾。虎鞶囊襲龍精劒，魚網箋留鳥跡書。聞説洪崖家具好，空山昨日又移居。

立秋日作
自判㣲生倣四休，尚餘荘列在床頭。酒寧千日思前軰，書早十年歎末流。拙射何縁争破的，學操正好泛虗舟。老之將至情懐减，不賦悲㢤九辨秋。

夀叔祖二田長者
雪净聰明鬢久華，安期海上棗如瓜。摩銅嘯樹功名淡，種玉開雲事業賖。喜向燈前書小字，閒從竹裏試新茶。而今七十行方徤，矯首長天玩紫霞。

贈陸蘭陵
隔年相見勸加餐，逺道懷歸去住難。性定無撓渾似鐡，行芳有韻又如蘭。罇中身世慿誰問，鏡裏生涯只自㸔。我醉為君歌一曲，花枝五月不勝寒。

座主木菴先生詩來相憶依韻獻酬
衡門反鎻淡於山，千里傳詩到息關。敦厚轉深鵜鴂怨，踈庸差對薜蘿閒。氷心落落時能白，秋氣離離日欲斑。一自違師安寂寞，頻窺明鏡涕頽顔。

敬仲以詩画見寄贈荅（次韻。）
之子年來息又深，公餘㡬度醉花隂。獨乗正氣逰玄牝，偶託閒情寄藝林。馴鶴堦前能喜客，送鴻天際正揮琴。髙齋紗㡌悠然䖏，多妙方知静者心。

家兄召賞海棠
海棠花下逺聞鶯，喜笑相看屬弟兄。過此三朝為上巳，前乎五日是清明。紅霞映樹粧初洗，緑雪盈罇酒自傾。指顧時和春好在，漁陽斥堠已休兵。

毛修之年兄久困公車苦家間人事参雜乃乞一毡為讀書地居都数相過従甚樂也㑹余先出門修之以詩相送詩品在韋桞間而寄託更自不淺賦此言謝併以訂懷次韻
肝腸真句謝雕搜，此度觀詩發古愁。每許生平推長者，豈當吾世失諸侯。千秋大業何妨晚，百煉剛心正要柔。暫借一官思學易，知君原不為身謀。

讀巴山雪史春絮草却寄
閨秀絶倫家上京，魂飛蜀道怯盈盈。秋懐不淺芳難駐，春事無多絮易驚。剛道人亡能損性，果然文罷又生情。平羗古水添雙淚，莫放花梢杜宇鳴。

春夜過子襄飲坐中人酒俱佳越数日子襄以詩來詩更佳開箑披吟又是一醉倚歌而和情見乎辭
風流平子動髙吟，扇底雲生覆屋隂。酒㑹難逢前日客，詩成又見爾時心。紆廽遼左烽恒峻，斟酌長安月暫深。頭白一官真懶道，匏瓜苦李任浮沉。

哭王湛一
氷雪肝腸松栢心，誰期國寳忽摧沉。有朋特下殷遥淚，掛壁仍餘子敬琴。半載青衫千卷破，十年白屋一燈深。羙人逝矣真堪惜，天問招魂怨不禁。

劉仲寛才具翩翩謁選得繩州一幕過平原訪我言别又欲逰鄒嶧問道崆峒稍一弛鞍建業計之官之期當在明年二三月間歌以相送光其行李
年少叅軍事逺征，因君重與唱劉生。浮雲不競多離色，朗月頻圓有至情。久客已諳都下語，長才應紀蜀中行。來年櫻筍春深日，桃葉開舡錦水迎。

出都留别孫陳兩太史
薄寒長夏勒花枝，宦况悠悠自笑癡。四海襟期惟道在，一生心事頼君知。金聲久許興公賦，玉壘新傳正字詩。珍重故人相砥礪，臨分抗手不言私。

張鄭兩生自愽陵來問業喜而賦贈更兾小留
好客欣瞻二妙來，經年懷抱待今開。口無長語惟真氣，身不勝衣乃大才。路逺風塵勞負笈，天寒燈火共啣杯。論文正有商量在，門外驪駒且漫催。

荅馮留仙（次韻。）
佳文久仰似丘遲，送抱推襟又一時。所歎潜文甘自棄，徒欽才子逞相思。百年接踵猶堪賞，四海比隣焉用悲。從此閒居添酒興，開懷時展扇頭詩。

寄鄭元韋明府華亭
為政風流羨子真，一堂秋氣四郊春。讀書破夜弹琴懶，㩀案凌朝問鶴頻。白石青霞應獨我，玄珠赤水得同人。時經二陸祠前過，好作新詩荅照隣。

寄贈張用之
数器身兼静復虗，近來海内似君稀。含毫妙會僧繇意，潑墨偏工長史書。酒户雖低能刻鵠，名塲漸老不歌魚。清真蕭洒風塵外，坐㫁膠東水竹居。

荅程湯臣兼寄胡嗣玄文學
故人逺贈渡江魚，珍重加餐問訊余。疇昔青溪曽皷枻，只今白社已懸車。最欽髙義雲能薄，更羡新詩錦不如。傳語胡公秋賦近，題名好寄八行書。

致奠唐客
共誰耳熱唱嗚嗚，寂寞燕山賣酒壚。送我猶能長夜飲，别來何遽古為徒。千塲雪乳揮金椀，一片氷心在玉壺。酬汝三盃仍舊醉，頽唐是䖏倩人扶。

送劉二徃雲中
鳴鳩乳燕共翻飛，㮈子韋園趣正肥。躍馬於今逰紫塞，娛人自昔是清暉。看花野戍添詩卷，沽酒郵亭換紵衣。一話一言俱有意，眼中難得似君㣲。

寄題畢畏甫拱玉園
長白山中小有天，開園考室任盤旋。才人自撰郊居賦，好友群賡伐木篇。精選雲根排玉筍，閒登月榭拾金荃。側身東望頻搔首，聞説規模類輞川。

閉關以後作
佯狂不欲傚墻東，多事昌黎枉送窮。茅屋三間疑傳舍，竹籬一帶當樊籠。經冬殘雪春猶在，浹月新雲日不同。莫説閉門無外事，酒杯詩卷未曽空。

其二
荒園杞菊佐朝饔，煉得規模似老農。精細不能如世法，大凢未始出吾宗。腰䥥且刈秋天韭，抱甕還澆夏日松。千古淳漓常在眼，勞勞魯叟費彌縫。

其三
瀾翻智海與才江，百鎰黄金白璧雙。彼自有人馳炙轂，吾寧作我對空窓。鬢都是雪那堪㧞，心已成灰不用䧏。倚醉敲罇歌一曲，參差粗硬太無腔。

其四
閑居昧昧我思之，徃歲南都驅傳時。同籍同郷修故事，好山好水訂逰期。坐無醒者方成醉，人有同心正賦詩。更憶金壇風雨夜，衣冠函丈拜吾師。

其五
漫道便便戰勝肥，癡頑錯認作忘機。皮冠武仲無辭譲，緘口磨兠有是非。自諗才踈併命薄，敢嗟身事與心違。空庭徙倚天將暮，花影䦨干戀落暉。

其六
齋中静讀古時書，歛袵披襟足起余。知己文慿曹植定，驕人色藉董梧鋤。季鷹落落三江水，犢鼻沾沾駟馬車。窮逹終須歸有命，十年紛擾費居諸。

其七
直從三紀念黄虞，今日方知元亮迂。樗散何妨官長罵，夤縁且入歩兵厨。生成東海直傖父，忽憶燕山舊酒徒。吻燥呼茶中夜起，滿堦松影月明孤。

其八
十年兩度到山西，不盡蒼茫落日低。狼孟至今猶說鐸，鴈門懷古正聞鼙。在輿詩淺羞重讀，（曩徃返得詩数十首刻之，名《在輿草》。）客舍醪醕惜遠携。（山右酒可飲。曾科其尤者，携十餘罌而歸。）每憶滹沱忻口渡，煙沙寥廓使人迷。

其九
新營布襪與青鞵，敢吿林丘自此諧。魚石憑陵牽酒舫，鹿床絶妙讀書齋。一園五岳心常逺，萬卷百城手自排。愛惜蓬蒿供晩具，深深皷吹動鳴哇。

其十
心朽渾如既濾灰，尤憐未老鬢先頽。何人躍馬贏粮去，有客單衾夣蝶囬。新藥成丸都不褁，舊書堆案只慵開。誠然行止皆無地，日暮聊傾酒一杯。

其十一
俠客恩讐苦認真，神仙縹緲亦無因。黄公没後爲頑石，張禄先生是死人。隠矣何須文㑹友，孑然不信徳成隣。大方自昔猖狂甚，衫履参差倒着巾。

其十二
一罇誰與細論文，寒綠相看有此君。觧道酒中堪累月，始知身外即浮雲。古人一去留圖譜，今我重來抗典墳。清坐妙香縈鼻觀，無邉空水正氤氲。

其十三
龍湖老子一儒髠，卓犖觀書有淚痕。淡面難供浮世眼，㣲腸招得古人魂。唯阿誰觧遵王制，呵罵偏能報佛恩。沁水通州知己在，先生心事正堪論。

其十四
淸溪白石戀漁竿，沅有芷兮澧有蘭。月早何須愁日晚，花酣不復畏春寒。快書偶獲如逢友，名酒新開勝得官。潦倒人嗤無藉在，全慿此際覔餘歡。

其十五
昨歳初秋已閉關，今年始覺起居閑。心無内喘如墻壁，境有旁喧付闠闤。適己白鯈逰淺水，避人玄豹坐深山。桃花源在坳堂下，何待淮南桂樹攀。

其十六
此生自㫁不繇天，贏得狂歌與醉眠。蘇季貧來無二頃，盧敖化去已千年。慵叅古佛中邉語，高閣蒙莊内外篇。曽上岱宗窺日觀，茫茫塵海浩如煙。

其十七
窈窕聲來暗度簫，高花悠颺帶絲飄。盈盈春色三分减，裊裊鶯歌一倍饒。松際雲來如雨潤，竹間風起不塵囂。超然燕處無餘念，疑在深山作老樵。

其十八
鑄就渾淪沒孔匏，儘饒利齒詎能嘲。江湖仙櫂欣陶峴，氷雪詩篇凛孟郊。處己惟防仍搏虎，逢人那好盡穪猫。加年學易無多力，且玩潜龍下九爻。

其十九
常懷息影在方袍，鴻鵠翩翩故自豪。雖作齊民修要術，猶能痛飲讀離騷。援而止者何妨柳，歸去來兮最愛陶。半世纆徽（原作徽纆，誤。）尊隸役，忽然一笑觧天弢。

其二十
古水依痕不泛波，閉門獨笑屡婆娑。非關老去交情减，自是新來友態多。難與人言惟説鬼，尚嫌佛累况親魔。遺形天壤無拘束，風雨詩成側弁哦。

其二十一
曽從南客問煎茶，畢竟齊傖未到家。百事因循已蒜髪，三春爛熳又桃花。苦無長策留紅雨，拚取深杯勸紫霞。指點劉伶墳上土，關情一倍惜年華。

其二十二
繭客匏菴學坐忘，不知堦下已浮芳。衣冠老去羞竒服，物色春來發舊光。頗怪神寒因命酒，極知形穢故薰香。荘生天籟無餘論，暮四朝三只兩行。

其二十三
盡人扶侍孔方兄，君子原來無所争。簮笏蠻蝸判勝負，碁骰劉項决輸贏。一官枉費三千牘，片石空邀十五城。休去始知都是妄，禅心道眼自分明。

其二十四
空堦草色醉蜻蜓，杜五郎家戸晝扃。至性繇來能澹逺，深居不是愛沉冥。布袍草屦人間世，妻惠兒淳物外齡。更喜先生功課好，閒觀周易净名經。

其二十五
蠧卷鴟夷丙夜燈，自憐投老漸如僧。病軀冝蓄三年艾，虗室常懸萬壑氷。跌宕差能持斗柄，依違不㑹摸床稜。蕭然鳥雀逰庭際，何䖏人間有欝烝。

其二十六
蒲萄㫁不換凉州，醉自成郷我亦侯。何必長䋲癡繫日，祗須闕地便埋憂。抛書隠几徐于卧，秉燭看花汗漫逰。氷炭如山都化盡，笑他皮裏貯陽秋。

其二十七
雪刺霜毛若見侵，匆匆孤負一生心。維憂用老書還讀，破涕為歡酒自斟。暮雨空堂頻数漏，秋風逺道獨聞碪。不知何事低回乆，鎻口無言只似瘖。

其二十八
薄俗人情已飽諳，悔將心事泣魚泔。小忠線索徒能詐，大黠機鋒又在憨。共説萬非千得伍，誰知二與一為三。麻姑狡獪真年少，此意還尋智者叅。

其二十八
褊性生成欠潤恬，循墻傴僂厭輕謙。何為髪短腸猶勁，不但人嗔自亦嫌。行逕可憐淪曠莽，規模猶幸脱亷纎。草堂無客來留醉，珍重盤中一味塩。

其二十九
剥苧織成沽酒衫，麥林隐士署新銜。芳春别業森平仲，清晝空亭撥阮咸。香雨光風通夣寐，仁山智水隔塵凢。心休是物皆冲雋，世味紛紛辣與鹹。

營杜亭成述懷
年來謝客戸常扃，特向空園起杜亭。闢地誅茅安簡朴，寫真設座表儀刑。吾衰還作千秋夣，世逺惟憑一念惺。子美五郎俱在此，堦前竹栢欝青青。

四愁詩（有序。）
天寒夜静，雪屋深明。展轉不能寐，爰為長句以遣之。拈韻得十一尤，偶成四首，見每首有一「愁」字，遂名四愁詩。歴落嶔崎不中倫，慮且取暢本懐而止，别無寄託，異乎平子之所謂四愁。
端居逺夣忽成愁，三復停雲念舊逰。桂樹山中曾折簡，仙人河上亦同舟。明明懷抱空天月，落落生涯古水秋。説向良朋應駴絶，年來白到九分頭。

其二
屏營何計慰沉浮，妙理相關有酒甌。太史裁書稱馬走，畸人垂釣着羊裘。蕭條古趣憑誰㑹，淡悶予懐可自繇。頼得區區陶寫在，正當愁䖏不曽愁。

其三
悲㢤九辯欲何求，宋玉年來亦倦秋。楚調怨詩呈主簿，齊諧志怪謝諸侯。将書抵塞三間屋，用酒銷融萬古愁。偶渉荒園看木葉，紆青石氣半空浮。

其四
漫向庖丁問觧牛，世情元愛棘端猴。藏舟失去惟山壑，淅米炊來雜劒矛。求死頗聞髙士苦，洽生實對富兒羞。一編樂府銷長夜，顧影頺然唱莫愁。

春晚率題
白頭意氣耻稱豪，偏喜傍人笑老饕。幾䖏琴尊迎杖屦，一番風雨過櫻桃。空憐春杪迷鴻影，預想秋深剥蠏螯。年事上身惟有醉，貪杯不復讀離騷。

偶然有會成七言律詩一首
寂寞琴心海水移，懶從昭氏問成虧。人庸無趣思狂士，病怪難痊就大醫。薜荔初裁乗赤豹，茆茨晩賦贈朱椎。非仙非鬼仍非我，萬籟無端一任吹。

夜坐懐簡翁劉先生兼懐石翁陳先生
相思無夣更難勝，踽踽凉凉念友朋。兩地暮雲懸赤牘，一天春雪動青燈。把詩過日君真好，對酒當歌我最能。尤有心知還未靣，羙人家在古西陵。

簡翁書到
予書纔去汝書來，共是春分一日裁。扇上詩篇堪細諷，就中情事更低回。論文到老真無益，念亂方新絶可哀。滿眼牡丹都謝净，滔滔孟夏又恢台。

臘日得簡翁書書中勸余節酒意甚肫藹是夜即入夣談詩頗暢閒中賦此俟有便寄之
梅花消息動㣲芬，天逺佳人問碧雲。千里傳書惟戒酒，三更作夣亦論文。蒼茫急景憐駒隙，迢逓㣲悰託鴈群。彼此倶含無盡意，臨風不獨我殷勤。

江山人能琴能書人又有致别乆矣偶然相訪一宿而行詩以送之
十年懷抱託魚鴻，忽漫相逢一笑通。老去風流猶未减，别來日課不曽空。七絃舉世稱君好，八法何人似爾工。有酒盈樽須盡醉，明朝馬首又云東。

應元肱起部和杜亭韻至再行抵河間復和見寄余次韻奉答
遠道傳詩夜度扃，幽光逥合蕩空亭。精神落落㸔前軰，輕薄紛紛服上刑。不着酸鹹非是淡，能關痛痒自然惺。空心老手如君少，收盡全齊未了青。（元肱時典山東試回。）

沈景倩卜戬甫落進士舉過杜亭留别用韻賦詩余倚和奉送先是景倩和杜亭韻已八九首矣
柴關為爾亦難扃，載酒相將折柳亭。聲氣友生元自合，文章造物不能刑。髙懷肯下英雄淚，道氣偏従客路惺。此去加飡無用勸，遥山淺水一齊青。

陳百史訪杜亭贈詩余次韻
紛紅湛緑遍川原，老我端居獨窹言。小築茅茨思閲史，新裁桐竹未生孫。何人命駕能相訪，有客高情忽到門。干木筍厨誠簡畧，移時堅坐意彌温。

門人鄭爾木結夏杜亭讀書甚篤間作詩歌其聲嗚嗚然余覧而悲之脱手賦贈
相伴孤雲寂寞逰，辛勤只為讀書憂。欲開懷抱觀今古，又苦身家費講求。烈士無錢如敗子，饑人得飽即封侯。知君俯仰無聊甚，怪得詩成字字秋。

荅汪孺石水部（次韻。）
麗句傳來吹素光，徐行把玩屡翔徉。深藏羙玉渾忘價，乆佩幽蘭懶説芳。人到真時今亦古，語關妙䖏畧猶詳。鯉魚風起通書問，一水盈盈是兩鄉。

明月之夕呉于逵莊尚之秦廣平程時行諸詞人集杜亭清醉忽張中翰懐隆茂材述隆從甘陵來携兩歌者徑入雜坐不知何者是客絲竹相綸遂窮五夜坐中歡甚扵是尚之首賦琵琶行以紀其事余才短不能倚和聊成七言近體一章就正尚之併為于逵諸君子執殳云爾
琵琶繚繞月明孤，爛醉髙陽衆酒徒。客主忘懷殊蕩漾，風流善價不枝梧。歌傳子夜癡偏媚，賦就閑情雅且都。従此空亭留古艶，花間好鳥問提壺。

于逵偕時行再過尊水園留别于逵賦詩余次韻奉送時秋將盡矣
行行重與唱行行，送别難分只似迎。昏旦流連談徃事，風霜刻露見交情。数篇自課還驢背，一路相將是鴈聲。君到髙堂兒女樂，團圞燈火夜深明。

懷隆昆仲聞于逵時行將别邀至甘陵徴歌作古歡余遥同餞局再次前韻
青蓮漫賦客中行，有酒如山折簡迎。豪士扶風元任俠，佳人行雨正関情。尊前栁黛侵離色，笛裏梅花憶落聲。老我園居難與㑹，翻嫌詩句太分明。

雜律（有引。）
偶閲古樂府，興之所至，輙櫽括為七言律一章，不倫不理，無着無落，故命曰雜。又搗碎古辭，差排近體，何異取山龍華虫，裁為衵服窮袴；詎止天吳紫鳯，顛倒豎褐已哉！是則余之罪也夫，是則余之罪也夫！
腸中展轉只盤車，郭北城南戰死餘。泥濁水深歌獨漉，過河啣索泣枯魚。瓜田納履防君子，道逺沉綿讀素書。卓女白頭吟最毒，錢刀銅臭罵相如。

余以自用酒盃為水部汪孺石先生夀孺石以長句見貽情詞俱懋謹次來韻再候興居
知己原從世外盟，和平神聼鳥鳴嚶。傳來柔翰盈魚腹，夣去髙人在水衡。乆置酒盃如土暗，乍經詩品遂珠瑩。長歌既醉思君子，相笑何煩此一觥。

周彛仲過訪携有韓求仲先生及沈景倩先軰書各用杜亭原韻惠詩二章因賦鄙句志感即託彛仲復奏求翁併呈景倩
有客忽傳苕水書，綿綿逺道夢魂餘。焚香跪讀沉吟乆，酌酒歡留會合初。學士山中閒鼎鼐，羙人江上采芙蕖。慿君為我傳心事，實欲鈔詩効小胥。

次韻奉答陳雪灘太史
一月狂風十丈埃，故人千里送青來。瑶華芳信循環讀，氷雪真詩次第開。感興平吟心久折，定中起舞夢初囬。更思去歲相逢夜，斗酒交揮客主隤。

其二
世味叅來苦似霜，髙人耻以智為囊。多君天上紅綾餅，贈我林間白首郎。萬頃夏雲邀翰墨，（太史書品為當今第一，曾聞善書者見「夏雲多奇峯」輙師之。）五湖秋水奉肝腸。生平夣想峨眉雪，秀色浮空片片緗。

贈同年友萬吉人
君是乾坤倚仗身，一番挫折愈精神。抗言異代憐同調，求友今時得古人。緩歩髙岑詩價定，比肩管樂品流真。尋常雞黍深相欵，對榻蕭然意更親。

張爾唯如姬馬令人賢而惠觧文字而耐操作事爾唯二十載閫政甚修今徃矣爾唯哭之慟社中諸子更為爾唯佐悲短詠長歌裝成巨軸德水老椎不避醜拙亦賦一篇次諸君子之左
菊老風凉鴈影踈，張衡慟哭女相如。悲來腹内車輪轉，夣去花間酒嘯餘。怕按絲桐藏舊譜，勉開筐篋録遺書。多君聲氣聨朋好，天問招魂賦滿車。（令人深于琴道，亦觧書。）

史弱翁納燕姬喜甚自命題曰傾城悦名士邀朋軰賦詩于是盧子為之首唱
天然真色號傾城，才子因縁似弟兄。富貴他人元易合，文章夫婿獨含情。碧山青桂時時長，赤水玄珠夜夜明。有士相依堪共老，小樓寫韻罄平生。

再歌
擁書萬卷自為城，翰墨塲中譲老兄。何客秋懐同作夣，有人春問獨關情。娉婷不嫁文心静，琴瑟于歸智眼明。日暖風柔堪種玉，離離遥碧看煙生。

次介清韻送楊太史請告還濟上
天然氷雪净聰明，風雨凄迷逈不驚。酒盞深斟留客醉，春光漸老送人行。歸装筐篋群書滿，驛路舟船一水平。暫别玉皇香案去，南池閒步草菁菁。

余以汎舟之役留滯于桑園社友程正夫賦長句見貽情詞柔厚次韻倚和感慨係之
悔揖青山别舊逰，祗今氷雪滯行舟。勞人夢短嗟遷次，知己情深戀去留。無計問途空有淚，倘能歸老又何求。新詩讀罷蒼茫久，不覺江湖滿地流。

其二
有家未敢漫經過，躑躅河干泣或歌。堪笑青鬚凝雪刺，可憐白首汎風波。憂虞筭去將千種，喧寂看來只一科。近苦病魔纒左足，支床聊復飲無何。

私問（衰病侵凌，乞骸得請，賦詩一章，名曰私問。）
關心藥褁問桐君，又問床頭㡬甕雲。小草仍餘蘿薜意，抽簮漫遣縉紳聞。自憐多疾浸成病，人嘆㣲勞詎敢勤。剛過五旬如望八，髪鬚枯盡雪紛紛。

正夫見私問小詩次韻見貺捧誦之餘入夜得句
氷雪相看獨有君，一㕓如隔萬重雲。同聲亦願源源見，真味要須淡淡聞。詩好何人堪舉似，酒清為我重殷勤。（正夫餉我一甕雪乳。）還題数句酬髙雅，夜静風㣲月色紛。

其二
長日空亭對此君，雨雲瀟灑雜晴雲。人閒境静宜髙卧，詩稳音清要細聞。（正夫凢三次韻，無不妥帖。少陵云：「賦詩新句稳。」）盡洗偷心方大歇，能存懶意是真勤。囬思三十年來錯，老病于今罷世紛。

歸來題畫扇齋壁
齋成在癸酉歲，題壁在辛巳歲，于是九年矣。中間曽一濡足，旋即歛裳，㣲尚幸全。詩以言志。
卧疾優㳺養不才，林園謝客長莓苔。紙窓竹屋惟書帙，陶器单衾雜酒盃。扇上諸公身既沒，賛中数語面重開。斜川髙趣尤堪畵，試問當年宗與雷。

退士詩次仲來韻
野水寛閑泛緒風，自憐㣲尚許誰同。世情濃淡渾如蠟，人事盈虗畧似虹。殺馬毁車仍折劔，焚魚還笏竟弢弓。一腔丘壑從今稳，老氏躭雌久謝䧺。

其二
㣲雨東來挾好風，柴桑受用敢遥同。願言今日身成繭，羞説當年氣吐虹。藹藹書篇勤發篋，翹翹車乗枉招弓。秦人只向花源老，劉項從他號兩䧺。

社中分韻賦得首夏猶清和
花謝泉鳴草正殷，裴徊春事未全刪。窺園始覺桐孫碧，謀野旋看雉子班。剰有好風行地籟，可無靈雨發天慳。淸和景物彌堪戀，自笑鏖糟石樣頑。

花朝社集（次韻。）
入林何必社名蓮，諸子中春啓盛筵。千首百篇吟可老，三杯一斗醉能眠。幽花似雪香侵几，新水如油客上船。偶向閑堦觀物候，竹萌迢逓已行鞭。

次社集韻呈仲來父子
仲來懷抱净如蓮，筆落驚風動四筵。輞水月明摩詰唱，江亭日暖少陵眠。乆藏好酒開詩社，特請同人汎畵船。有子多才深且秀，粗豪常笑繞朝鞭。

奉寄虞山先生
經國文章截衆流，片言隻字足千秋。羽陵簡蠧煩收拾，汲冢書殘要纂修。左馬兩公魂自舉，韓歐数子氣相求。眼明手快饒心賞，莫向青山歎白頭。

其二
賤子平原一鄙傖，偶従筆墨識先生。東樓問字詩詳説，北固携尊酒細傾。天上綸扉真險事，山中宰相亦虚名。何如髙卧觀今古，四海朋來善氣迎。

次韻送熊雪堂余方抱病闕為面别情見乎詞
離離雙袂不能分，又值秋來鴈㡬群。南浦水波仍戀客，東湖花竹正思君。（豫章東湖乃徐孺子、蘇雲卿隐處，雪堂卜築讀書。）蕭條酒盞孤㠶月，（雪堂過此，余無多儀，止餉一尊清酒。）磊落詩篇滿廣陵。（雪堂近賦五言古詩一百首，慷慨特甚。）可惜同心難㑹面，只揮老淚付斜曛。

偶聞正夫出月北上詩以述懐仍次前韻
相聚無多又欲分，寥寥形影自為群。眼光暗淡誰憐我，心境空明獨愛君。朋軰徃還思舊雨，交親薄厚問新雲。平生知己關懐抱，纔欲歌驪日便曛。

乆病沾危餘光尚在忽憶徃時士大夫門户葛藤殃及社稷堪為痛哭因知虗意氣假名節乃是殺人毒藥而人猶狂酲不已可不謂大哀乎爰次舊韻漫成一章以俟知者夫此韻凢三押矣山窮水盡自然難工要正欲呈兹醜拙以存真色煩正夫寘之行李入都如見百史先生當出以就正此外不可輕示人也
鐵門石戸井疆分，邊見安能渙小群。汗漫吾方從若士，聲稱衆自奉任君。一尊㫖酒陶嘉月，㡬樹空花伴幻雲。徃事難言仍欲説，平明太息至殘曛。

夢逰仙（有序。）
夜寐偶有所見，似天際真人空中逰戲，非煙非霧，意甚羡之，因得句云：「一簇煙籠淡月低。」醒而補凑為聯，質明撿韻書，遂成七言律詩一首，不忘其初，命名曰《夢逰仙》。
曽識仙踪路不迷，黒甜隨意躡丹梯。千層霞繞晴雲上，一簇煙籠淡月低。世外佳人呈窈窕，塵中老子待提携。覺來渾似花源返，自笑従前作醉泥。

夢逰仙詖辭也承正夫社兄雅和珠玉在旁益覺形穢再此出弄醜態畢露矣
仙山樓閣望中迷，欲徃還須步月梯。次韻無如君手妙，臨文不覺我頭低。若論談柄差能擅，倘到清尊更㑹携。武庫縱横紛在眼，封函安得一丸泥。

正夫出新作共賞余不禁老癢漫次一首非禅非道非詩如是而已
荘生無毒亦無門，愽夜漫漫只大昏。業障叢生憑弄影，虗空粉碎不留痕。身疲難近王孫竈，心動無關大士旛。潦倒一尊遺百慮，頭毛久矣自成髠。

再和正夫韻添得稍稍風趣可謂愚不安分老不歇心
病叟婆娑静閉門，梅枝香影動黄昏。流連几案攤書卷，撿點衣裳剰酒痕。花氏不妨逰月榭，崔家自有禦風旛。淋漓跌宕無拘束，千載惟推贅婿髠。

九日集正夫齋次其韻
比隣好友興悠㢤，折簡邀登五尺臺。萸佩芳香人自醉，花糕鬆軟客争開。迢遥雲影天邉去，憭慄風聲地底來。（是日北風驟寒。）誰賦新詩含古調，㡬番尋味有餘哀。（正夫時方悼内。）

正夫以除夕詩見眡次韻奉教
明晨四十漫云過，六袠衰顔頼酒酡。（余明年六十矣。）有影燈前聊復舞，無腔樽底不成歌。嗟余舊業時時减，羡爾新詩日日多。欲選一枝安稳卧，杜陵得計在東柯。

正夫再和前韻余不敢不勉爰成報章
接得新詩百遍過，自然心醉發顔酡。如吟元亮歸來句，勝咏薛逢老去歌。獻歲情懷翻覺少，殘年憂慮不宜多。淳于事業槐安國，我欲從之一執柯。

正夫招賞牡丹（有序。）
䘮亂以來，久不知有花事。今歲始見牡丹，欣慨交心，百端駢集。適所賞乃桃紅者，與芍藥相向；又有緑牡丹一叢絶勝，尚未開，故篇中及之。
老懐無奈牡丹何，二妙相邀一暫過。俯仰㡬年都是哭，徘徊兹日始成歌。輕緋舒瓣招紅藥，淡緑含苞映碧蘿。酩酊花間將丙夜，倩人扶着舞傞傞。

送張九如還燕
畵省仙郎洛下來，清真瀟灑自天開。暫煩計部搜精粟，終藉銓曹簡異材。滿眼煙雲供盪漾，一腔氷雪净塵埃。榴花蒲劒添新爽，正好盤桓數舉杯。

先是王敬㢤過訪停杯不御余自酌十餘觥船敬㢤曰今日之會不可無詩請以看盧德水飲酒為題徳水許之别一日而敬㢤詩至居無何沈無謀劉羽吉來㝷花開酒熱之盟具道敬㢤意已而陵縣令君王北幹以熊雪堂之書來㑹酒間漫述敬㢤詩指比幹欣欣有同聲相應之意社友程正夫斐然次韻余不辭老鄙亦和一章
新知舊好共襟期，蓬鬢荒亭某在斯。渴對明來聊復喜，飽經世變不堪悲。縦横顛倒書千卷，磊磈昏酣酒一巵。寄語知音能信否，此心安䖏是閒時。

北幹許春日過訪正夫賦詩再次前韻余亦如之
悠悠君子亦難期，明府風流自取斯。初見似曾何䖏識，快談不省若為悲。髙岑緩歩推詩範，嵇阮髙蹤託酒巵。豫約來年良讌㑹，還移仙履趂花時。

讀陶謝集有述
從來陶謝有遺編，今日重開意爽然。山澤形神歸栗里，（陶詩云「山澤乆見招」，又有《形影神》詩。）天雲懷抱屬臨川。（謝詩云「髙情屬天雲」，又云「懷抱觀古今」。）兩人精藴凴誰繹，六代浮華頼此鐫。亘古詩豪惟杜甫，猶將老手譲前賢。（杜詩云：「焉得詩如陶謝手，令渠述作与同逰。」）

過金頴濵古香齋題贈
才情品韻世無雙，詩以囊盛酒貯缸。有客如雲來滿座，其人似玉次空窓。幽香静發誰能味，古調淸吟自得腔。老我醉民殊崛強，相過不覺寸心䧏。

奉贈趙洞門
氷心鐡骨照寰區，救世匡時是丈夫。一䟽當年争造化，片帆此日適江湖。尊罍酬酢徵瀟洒，亟丈趣陪得範模。賸有丹誠能悟主，賜環多只在中途。

小詩奉投趙洞門賡次原韻用志仰止
七載歸田芋一區，著書焉敢似潜夫。申蟠芒碭樹為屋，元結瀼谿杯號湖。乆向雲山行我法，新逢天水識人模。多公下榻收菅蒯，願拜門墻問道途。

贈太守楊君敬
東方千騎擅齊州，循卓新推第一流。髙義古今難與軰，盛名逺邇莫能儔。弹琴官舍惟調鶴，賣劒民間盡買牛。指日台鉉瞻具羙，煌煌卿月映天球。

秋日偶成長句
落得蕭閑樗散身，雨晴昏旦盡成春。翺翔丘壑徐無鬼，窈窕山阿若有人。藹藹日華籠寳玉，寥寥夜氣識金銀。劉伶酒勸陶潜醉，知己相逢分外親。

其二
觧下癡縧任此心，今歌古調一長吟。煙方散矣雲方聚，山自髙兮水自深。極喜嗣宗能把盞，更欣叔夜㑹弹琴。終朝勞擾成何事，片刻清閑抵萬金。

秋日朱計部招飲次正夫韻
老矣狂夫倒著冠，過逢酒坐罄交歡。主人高韻如珂雪，我友新詩似鏡瀾。收扇聯裾辭執熱，啣杯揮麈愛輕寒。年來俗務牽心甚，撿點方知此會難。

尊水園集略卷四
五言排律
上矦老師
當代矦夫子，周南太史公。承家居大業，憂國藴深衷。青鬢風生座，丹心日䴡空。披襟逰浩蕩，脱屣出樊籠。結束期登岱，安排好住嵩。蕭齋含古雪，綺榭散晴虹。篋底詩千首，山河桂一叢。臨池驚鬼哭，掞藻敵神工。大雅追前軰，精㣲啓後蒙。河干迎綵鷁，天際送冥鴻。愧我悠悠者，欣叨濟濟中。門墻容負笈，音驛望裁筒。得己方為貴，尊師豈畏窮。相思恒湛湛，逺道託江楓。

題貞烈于氏
卓絶髙家婦，乾坤至性鍾。甘心殉厚夜，冽氣逼深冬。同穴誠為快，投繯不是凶。人皆悲激楚，吾獨羡從容。頸帛孤星纒，腰麻朗月縫。綱常因爾奠，女史記功崇。

七言排律
哭李泰雲老叔
生死論交有歲年，今朝揮淚問蒼天。悲凉吾黨思前事，錯莫人倫失古賢。泰岱雲收餘賦草，小山桂老罷詩篇。清真寡欲如元澹，愽雅多才似鄭䖍。行業推尊髙士里，聲稱藉甚孝亷船。飄蕭白髪青衫映，窈窕玄心緑字詮。十上公車神却王，重磨老劒氣彌鮮。正期結撰藏名岳，何遽乗箕逐逝川。繄我孤踪常冷落，先生折節獨周旋。㑹文探討偏㝷險，放酒頺唐恰愛顛。行軰不拘時爾汝，襟懷相賞共餐眠。看花直就花茵坐，喜雨頻將雨具搴。側理隃糜將一萬，洪酣小醉約三千。而今而後誰同趣，馬策西州只惘然。

寄上劉年伯時文石兄有榷關之命迎養潯陽
山川自昔記宜都，浩氣鍾為君子儒。漢上社開推祭酒，郢中書就號潜夫。休心正頼名縁淺，樂志偏探道味腴。慷慨髙雲飛雪巘，清真朗月貯氷壺。當窓攬結三湘秀，發篋披陳五岳圖。經術向來摧鹿角，衣冠此日秉魚鬚。大人利見丘園賁，令器前驅杖屦娱。画舫錦㠶湓浦去，爐峰煙潤侑醍醐。

七夕有會而作（連日雨。）
靈匹從來未易論，同心今夕一開罇。河橋兩濕經年夢，閣榭雲凉累日奔。恰喜相逢方動魄，偏愁送别又銷魂。坐中有客吹蘭芷，此外何人擅蕙蓀。香散綺窓添晚靄，光含羅袂代朝暾。細條瓊缕穿針孔，净洗氷壺貯淚痕。標格入㣲常穆穆，氤氲無象只昏昏。良宵佳㑹堪題句，錦瑟吟成體似崑。

五言絶句
雨中看山雲
白雲雨際生，靉靆沿山泊。山意欲留雲，煙嵐相酬酢。

醉翁亭
昔僧曰智僊，小築延山翠。六一為安名，至今猶香醉。

瑯琊寺
虗谷盤㣲逕，林端出殿廊。森沈多瞑色，山氣動衣裳。

庶子泉
山開自晉帝，䟽瀹在唐年。古意生來好，裴徊庶子泉。

止酒
髙人復喜酒，首舉陶夫子。彼亦有成言，今朝真止矣。

留贈南都諸友
執手野踟蹰，昔人此語苦。襆被别良朋，朔風動江浦。

疊韻
新詩仔細看，誰會君甘苦。王維集輞川，李白歌秋浦。

其二
讀君制舉文，一讀再三想。王錢吾師乎，許爾嗣其響。

疊韻
貞人不受憐，志士多遐想。反舌久無聲，中林來悅響。

其二
贈我以排律，徽言㡬半千。洞開群玉府，筆墨浩如煙。

嗣玄
雨雪工留客，臨岐緒萬千。試看江上棹，䖏處起離煙。

其二
天下有心人，語言不浪吐。脉脉視刀環，淺深問肺腑。

其三
凉雨積如山，玄雲莽不色。藉斯緩客程，惆悵情何極。

疊韻
錦文織九州，卷舒雲五色。筆端湧若耶，河漢渺無極。

其二
古云徳不孤，若形之與影。資君為範模，能暇又能整。

湯臣
逰子理衣裳，上有浮雲影。欲别别更難，意思散不整。

其二
秉燭屡成逰，不須煩折簡。披襟脱屣時，相視青雙眼。

其三
不逰逰俠塲，不喜作吳語。南北共東西，孤雲為伴侣。

其四
鬚眉光可鍳，戰勝果然肥。相逢一盡醉，銷盡無窮機。

經夫
浩浩紅塵裏，天山遯正肥。無端抱甕丈，破口説忘機。

其二
宻晤晴兼雨，閒談暮接朝。朝朝還暮暮，寒影逗征軺。

千里
一接鄭居士，令人生遠心。欲知玄㑹䖏，明月照深林。

其二
秋水净襟期，清空不塩醬。神力出維摩，煙雲為供養。

其三
宛爾豐年玉，還如面上眉。数甌香雪茗，一帙詠懐詩。

其四
谷口有子真，天都有千里。姓同道復同，冷然銷吝鄙。

贈許逺賔
聞道箕山客，沉冥不事堯。朋來成一醉，把玩舊時瓢。

其二
多材多藝身，寄頓在林水。御辨而乗逰，庚桑熟畏疊。

其三
鴛鴦争繡㸔，金針那可度。布袍四十年，泛泛在行路。

其四
清標含至性，君是古時人。認得天倫厚，方能樂賤貧。

其五
煙霞十指生，技也志扵道。富貴如浮雲，丹青不知老。

其六
武仲躭山褐，能從叔度逰。適同不侫飲，一夕足千秋。

讀蘇韓二集偶成一絶
昌黎祭田横，東坡誌朱亥。兩公一片心，遥遥寄千載。

仲來舟中見張華東太老師十絶句以杜詩落日放船好風輕生浪遲為韻亦如韻賦之併呈仲來
衝暑理歸舟，既登旋欲泊。安得嫩凉生，或云待日落。

其二
舟途無外事，朝暮僧為匹。洗眼讀南華，一篇支一日。

其三
京師塵汚人，今日始銷放。開窓領逺風，月出來漁唱。

其四
清波足蕩漾，况是可人船。（船為吾友仲來讀書舫，特遣迎予。）擊檝平生意，（仲來刻有《擊檝篇》。）乗槎直上天。（仲來自顔舫曰「浮槎」。）

其五
行路暑尤難，臨流暑亦好。虗舟萬斛凉，宜晚兼宜早。

其六
歡笑秋云立，（是日立秋。）從今筭好風。白鷗多静意，相對信天翁。

其七
自撰輕舟好，何須津吏迎。圖書三篋滿，卧起一身輕。

其八
禾黍可憐色，時思急雨傾。榜人急擁棹，共指暮雲生。

其九
南訛秋尚稚，水澁不成浪。無計避煩蒸，盈盈候月上。

其十
家鄉行在望，道路敢嫌遲。所惜同舟子，挽牽亦已疲。

七言絶句
追贈宋鵞池布衣
湖海元龍舊釣磯，生來性格不輕肥。詞塲間氣斯人在，愛爾中山老布衣。

其二
天馬縱横脱絡機，髙髙黄鵠貼雲飛。雄心只是難磨耗，儒俠禅玄不定歸。

其三
楞伽繫肘醉中看，緑玉紅藤紫籜冠。萬壑清氷千尺雪，食魚乆已笑馮驩。

其四
冥懷汗漫與天逰，杖屦迢迢半九州。到䖏生涯惟爛醉，琵琶錦瑟間箜篌。

其五
老氣昻藏未易平，獨持罇酒吊田横。（翁有句云：「還餘一罇酒，東海吊田横。」）四周板内嫌拘束，（翁未蹈海時，即向人曰：「我决不做四周板中人。」）大海為棺太曼生。

其六
細讀遺編意味醕，道㣲大雅竟誰陳。三年一葉心良苦，髙處全疑是古人。

讀四溟旅人集
謝客名榛字茂秦，不衫不履不冠巾。李王呼作眇君子，歴落嶔㟢可笑人。

其二
生死研成詩數章，頺然不减牧皮狂。觧言老破當年夢，（謝有句云：「老破當年夢，秋生久客心。」）燕市王門總戲塲。

徃返忻代間偶驛亭小憇即循墻遶壁覔見泉先生詩讀之詩品雅㓗居然唐音夫誦其詩不知其人可乎是以論其世也
毎扵郵壁見題名，風雅原從熱血生。墨氣稜稜光不散，一番拂拭眼偏明。

其二
當年大力破因仍，三晉陶為一片氷。束吏如䋲心似水，憂民惟有魏中丞。

其三
循墻古道照人顔，詩史髙懸未易刪。句裏行間香自發，流風百世可亷頑。

鹿泉感徃
土門隘口晝冥冥，一髪孤懸入井陘。聞説淮隂從此進，至今祠字篆煙青。

其二
餘耳初年刎頸親，凶終即是舊張陳。莫言時軰交情短，薄倖原來是古人。

古愁
玉瘦釵寒怯鬢霜，追思十五嫁王昌。前溪子夜供歌舞，矜寵盈盈入畵堂。

其二
閒來遶屋只徬徨，鵜鴂呻吟草不芳。自厭為人心太淺，羞將兩意怨檀郎。

其三
強自開懷莫㫁腸，無端太息又神傷。芙蓉黯淡江臯老，斜日空堦數鴈行。

其四
海燕巢迷舊日堂，歌殘白紵罷薰香。逺天明月深深照，風動羅幃分外凉。

與毛經夫閒談
九州之外又名州，萬里風生十二樓。索隐探竒須到此，黄河一線貼天流。

送馬逺之社兄北上
十年磨劒雪霜封，牛斗時時紫氣衝。脱匣相看光若水，倚天飛海戲神龍。

其二
草緑河渾鳥亂飛，盈盈画舸載淸暉。臨分無物堪持贈，祗候心空及第歸。

送馬遐卿還長水
冥冥花樹攪離思，正是淸明左近時。馬上春衫輕軟甚，征途迢逓好題詩。

其二
黄鵠翩然天際翺，無多行李不塵囂。贈君一片平原月，携去當湖醉渌濤。

送叔父謁選
落落才名五十年，娥眉老盡不成妍。子平尚有人間事，聊寄㣲官當硯田。

其二
悠然客路入髙空，鴈影雲痕木葉中。燕市到時秋已凛，一罇清醑與誰同。

胡嗣玄舉古墨數笏見贈侑之以詩自云此墨藏諸囊中㡬三十年依韻報謝
大海纔分蠡瀋餘，玄光常䕶子雲居。知君匡坐摩挲䖏，讀盡三墳八索書。

送表弟紀連如鄉試
篋内隂符練墨兵，揣摩已就任縦横。濟南百石蓮花釀，盡取秋髙醉鹿鳴。

其二
明湖古淡足開襟，泉上車輪湧晝隂。青錦芙蓉華不注，統期榜後一相㝷。

秋盡過磨盤山至大桞驛早飯偶雨一陣
磨盤山上度輕輿，曲折周旋一眺虗。行盡荒岡來古驛，晨光小雨似春初。

假滿入都道出新泰晤湯惟一明府一見如故因請其西山刖草讀之喟然嘆曰有如此才竟欠一第乎即不朽者自在而遇則嗇矣欣賞之餘繼以感慨既定文章之有品又嗟文章之無権乃作歌以遺惟一併竢惟一相知契者覧焉
詳觀刖草沉吟乆，莽莽荒途某在斯。始信文章千古事，擊壺髙唱少陵詩。

其二
梳洗傾城服太竒，獨標真色闘娥眉。中懷隐約何人㑹，翠䄂天寒倚竹時。

其三
數墨㝷行儘足嬉，倚天㧞地欲何為。芙蓉匣閟呉鴻老，試問風胡可是誰。

其四
泠泠山水出朱絲，若調希聲易見疑。莫訝琴心灰懶甚，黄金何䖏鑄鍾期。

春老憶别
多謝深深㡬樹霞，春餘好在䕶孤花。難忘七聖堂前路，車馬參差日影斜。

贈戴徳明
精神全副大扵身，負笈從師意獨真。趙至昔隨嵇叔夜，原來世不乏竒人。

贈吳六吉
西江草色憶王孫，生得風標比玉温。静對令人浮氣盡，怪君年少似耆尊。

贈呉郎
吳郎天縱光岩穴，絶技入神祗自悦。一醉一石零五斗，不阡不陌真竒絶。

留别長干主僧孚一
長干人地足風流，愛爾能詩似惠休。别後暮雲千里合，相思常遶石城頭。

雨花小僧無従徒步送余至江浦口號與别併寄長干諸友
依人飛鳥動人憐，江上煙波日暮天。囬首金陵知己在，離懐因爾又綿綿。

送宋外臣葬
凄㫁山陽笛裏秋，今朝埋玉更成愁。文人無後真死矣，手藁縦横若箇收。

其二
古意滛思迷迭香，祗今誰似宋家狂。公榮玄度俱堪念，對酒臨風不盡傷。

其三
這番老淚又酸辛，公子當年是可人。白布纏棺蒿里曲，行看塚上起秋塵。

其四
同社荒凉異徃時，空齋獨冩哭君詩。夜臺平子如相見，（社長夏平子先生先数年卒，與余尤善。）為我傳聲一問之。

壬戌下第棲遲都門寓城外一委卷中銷聲抱影不與一人相聞獨望峯老僧数來慰藉偶寫一詩與之大抵皆蕭騷語及余還日特過歸義寺與老人作别老人已先之蘆溝候送矣停車握手而前詩出諸䄂中余再一披尋始覺其出韻因口占一絶用表望峯古徳且以自笑不知而作之也
耐久窮交屬老師，直從世外訂相思。蘆溝道上殷勤别，呈我牢愁出韻詩。

蘭答問
静坐㣲聞蘭太息，肅然起立宻詢渠。答云薄命偏當户，歛氣收香一任鋤。

記得
幽幽暮雨咽秦筝，記得當年此夜聲。一自與郎燈下别，至今淚眼不曽晴。

清夜讀韓子志感
生來孤冷世情稀，曽向隂符問殺機。自怪此心終不歇，白頭燈下讀韓非。

倣杜為六絶句
弇州歴下文章好，别出臨川燈一枝。猶有人焉徐渭在，逼真史漢又工詩。

其二
苦愛虞山錢受之，兩塲墨義冠當時。間觀古作尤冲雅，安得執鞭一問竒。

其三
雲杜文宗李本寧，大官厨内五侯鯖。平鋪直叙能條貫，傳記題辭墓誌銘。

其四
乾辣尖酸鍾伯敬，依稀出土鳯凰釵。其人既徃書行世，我所躭兮在史懷。

其五
洺水詩人白礪甫，吟成山鬼哭秋墳。一生任性真窮死，此語得之我友云。（劉簡齋先生曾向我稱説礪甫如是如是。）

其六
遐想髙人潘雪松，天然清水出芙蓉。㡬囬細把遺編讀，雪氣松心夏亦冬。

讀書偶有所窺快甚當下呈幼輿
常恨古人不見我，我今開卷見其人。心髓抉來慿眼力，相看彼此俱精神。

偶在一處看牡丹竟日
凝香濃豔割明霞，一見徘徊至日斜。瞑色含煙尤戀客，沉香亭子是誰家。

客有寫梅花為范質公先生夀者敬附鄙句就正
鐡骨氷心對玉壺，踈踈影子月明孤。瀾園雪後通春問，一幅先生行樂圖。

送毛經夫還山（用前韻。）
髙士歸與隐一壼，蕭蕭鶴影共雲孤。囊空如水還長嘯，自寳真形五岳圖。

再用前韻送吳六吉（時六吉將卜居秦淮。）
萬壑清氷捧玉壺，對君如月令人孤。秣陵到日剛逢臘，曲曲秦淮展畵圖。

賦得將船買酒白雲邉
門人謝生白因余酒盡，特乗一艇子徃清源㝷購老醖，隨行止一僕夫，隨身一册一硯而已。余極愛其溪壑清迥，有塵外之意，因賦得「將船買酒白雲邉」，屬其尚友古人云。
買舟問水水盈盈，㠶影牽雲自在行。偏是髙人多逸趣，旁求雪乳夀先生。

其二
濁醪妙理賦堪題，此厺朋來有醉泥。至少也須沽十甕，深深貯我杜亭西。

張明席自海上以家機山繭紬見貽賦此稱謝併志近况
山客收身號繭翁，喜君衣信趣㣲同。一千里外三年約，多少情懷舊雨中。

其二
疵賤何堪擬醉翁，蒼顔白髪畧相同。狂歌側弁披山繭，潦倒春隨杖屦中。

送陳實菴使東粤
誰將素魄濯氷壺，濟北閩南德不孤。一帙新詩三百首，従來俗氣到君無。

其二
相如擁傳出燕京，留得文章觸眼明。此去緗囊多古色，羅浮山亘五羊城。

淵明述酒云舊注儀狄造酒杜康潤色之余愛潤色二字下得妙因衍為兩句又牽連陶劉李三君子遂成半律
天生儀老為神物，杜氏従而潤色之。千載風流歸五柳，劉伶李白是吾師。

漫興
凉州一斗古葡萄，恰配迎霜兩巨螯。暮景生涯惟此是，誰能辛苦讀離騷。

其二
韶濩雲山破寂寥，醉看花影睡聞簫。神仙只在人間世，一笑重逢郭四朝。

承黄東厓先生為余作傳謹題四句
讀公文字似叅禅，筆氣飄飄又欲仙。愧我酒徒當不起，頺唐依舊枕書眠。

重改畵扇齋
向背乗除以意裁，半間小屋喜重開。此番妥帖無遺恨，卒歲優㳺賦二哉。

先是畫扇齋止有北户與東窻雖暑氣不侵尚屬悶局偶睡足茶餘徘徊良乆曰得之矣遂于南壁外拓數尺地洗其積土樹以短垣為待月受風之所乃塞舊窓開新户南北相通深靚虗明即一間屋而有數間之勢洒然如煩疴厺體老人樂焉因次前韻再賦一章
身在何妨件件乖，平生布襪與青鞋。稍煩泥水乗除役，明月清風又一齋。

祈寒之朝蒙魯詹二哥以羊羔酒見貺一飲到臍頺然自得遂成口號用荅來羙併寄老懐
酒到羊羔分外親，扶衰煖老及清晨。空心無限休休意，多謝良朋餉好春。

其二
自笑頺唐老病身，梅花紙帳卧山民。淺斟低唱關何事，獨酌寛杯正快人。

送張老還雲間
張老號承山，松江人也。年近七旬，髮鬚皓白，面目英偉。一日執榼承飲，過余旅舎，對酌五十大杯始㣲醺，而議論明徹可聼。自言少時喜治逰，㡬蕩厥産。性復好武，在行間數載，功漏不叙，遂棄而為渺莽之逰。酒中脱衣，示余刀痕箭疤，歴歴也。居京師㡬二十年，髙門懸簿，一切不入。時出槖中餘金市雜貨，營什一自給。少饒，則呼酒伴盡興歌呼，如是而已，終不一詣貴人門也。承山與余初見如舊相識，杯合氣熱，脱手謂余曰：「我不能再見公，公亦不必報我。」即此告别。明日行矣，余灑然異之，即席賦七言絶句詩相送。承山大笑，袖之而厺，時壬戌歲也。屈指到今，計承山年已逾九十。雲間老仙，未知在否。余亦宣髮素領，再四年即六十人。世不堪把玩若此。因録舊作，以志俯仰。領承山來㑹者為故人唐西亭。西亭，姑蘇人，酒徒也，即于壬戌年棄世，其風神猶約畧可想云。癸未臘月，南村補序。
髙情俠氣老難䧏，酒趣空融更少雙。張翰思歸留不住，徑従潞水下松江。

夕旦偶吟
乙丙之交，除夕元旦，意興頗屬。偶一涉筆，得口號十首，不阡不陌，似詩非詩。人若不自知，以小根下士作超佛越祖之談，將為有識者笑至齒冷。然既言所欲言，亦不暇顧矣。時年五十有九。
亘古何甞有酒人，濁賢清聖一堆塵。終須神禹能知味，得髓離形妙在嗔。

其二
不勞擬議已圓成，大塊文章潑眼明。數墨尋行剛與畫，伏羲元是鈍書生。

其三
郭隗當年用意純，甘充死馬自呈身。招賢謀國誰能㑹，叔季重逢古大臣。

其四
雕章繪句費精神，累子曽無半字真。垓下大風衝口出，始知劉項是詞人。

其五
白頭吟藁廽環讀，山雪排空月出雲。簡斥錢刀重意氣，女中誰似卓文君。

其六
旦晝梏亡夜夣煎，片時無夢即悠然。從今揀取逍遥夢，一夜便應抵一年。（年來惡夢紛紜，其苦更倍于晝，獨除夕一夜無夢，休如也，遂欲從此遠離夢想，然其境甚難。擬選好夢若干，分夜做之，庻几有夢而無夢乎。夜氣既清，晝復如是，古人謂日午三更，非日能之，願學焉。罪過罪過。）

其七
小窓忽動一稜青，雪氣森森黙度扃。開户已成三尺白，雞鳴寂歴正堪聼。（徹夜大雪，十年來所未有）

其八
老蘧千載剰音徽，寡過功夫妙入㣲。嗟我粗頑醫不得，平平五十九年非。

其九
忿慾如山鐡褁圍，誰能懲窒洗天機。忽然透得真消息，大火元來是水妃。

其十
㺯丸舞劒亦能天，枯管生花詎偶然。丹竈不須談火候，文心空處是真仙。

疇昔之夜臨邑邢子愿先生入夢周旋良乆談讌甚洽酒中出古畫古墨相欣賞臨分拜别先生執手向余曰寒食相㑹覺而歴歴分明儼然未散因思先生修文地下久矣或者夜臺寂寞欲得一同鄉同調之人開懷談藝乎何謬及于小子小子羞澁特甚抑又求之不得乃逡廵未果詩以記之
犂丘老子久升仙，夢裏從逰在眼前。寒食清明都過了，不知赴約在何年。

讀正夫南逰草賦贈
才氣縱横易渉囂，誰従柔淡發清謡。蟻封曲處工盤馬，猿臂當塲慣射鵰。

其二
平原雪乳勝葡萄，有客尋君把蟹螯。且度醉鄉間日月，任他䨇鬢自蕭騷。

其三
虞姬墳墓草痕消，更向淮隂覔舊橋。祠號露筋留烈氣，古魂一一待君招。

其四
豐樂亭中賦興高，玻瓈泉上正揮毫。好山好水經行遍，果爾詩成得繡袍。

其五
煙月維揚久寂寥，玉人天逺罷吹簫。知君不肯留佳句，怕説隋唐及六朝。

其六
一秋晴雨伴征軺，到處名流折簡招。即以詩爲逰覧志，病夫得此慰無聊。

正夫家藏思陵石墨錢牧齋先生題詩其上余次韻奉和
石墨鐫華藴寳香，虞山短詠動寒光。可憐雲漢成煙霧，凄㫁銀鈎四十行。

次我聞大士中秋題杜亭韻
離離秋色到踈桐，屋老堦荒月正中。一自真人題句後，長留墨氣度仙風。

再和我聞元韻
青蓮秋色老梧桐，千古文章五字中。獨有河東能續古，豪端蘭雪灑清風。

杜亭中秋我聞髙唱魯翁正夫賡和至再余主人也不敢不勉
采藥真君舊姓桐，相携仙伴到亭中。比隣詩客知消息，數幅魚牋送惠風。

九月二日南村老人為其元配謝安人經營葬地徃返百里雜有所觸賦絶句六首（次唐人韻。）
壠麥青青覆九河，不聞漁唱但樵歌。新墳舊岸悲人代，衰草連雲分外多。（此地有數河廽繞，其來乆逺。無水而潤，植麥最嘉。土人謂為九龍窩，非禹貢之九河也。）

其二
金堂人遠隔秋河，海燕雙棲不忍歌。無待寒砧相儧送，蕭蕭木葉自然多。

其三
白鴈迎霜渡曉河，誰憐老厺怯商歌。一杯濁酒揮清淚，只為人亡歲月多。（先荆沒十五年矣。）

其四
傷懷真欲淚成河，聊復擊壺唱短歌。最是柳州無費語，區區誌草不争多。（余作安人墓誌，虞山牧翁謂簡古直逼子厚，覺李北地誌左宜人為煩。）

其五
凴髙凝睇出重河，雲水相叅帯櫂歌。風景似隨流水變，凉煙逈比向來多。（是日上百尺楼者二，扶掖登頓，極目騁望。）

其六
風日無端並過河，從來損性是悲歌。忽然破涕掀髯笑，户大何辭酒債多。

偶賦六絶正夫以兩絶相贈又賦一絶以報之
鴈迷寒霧下空河，誰識㣲吟是挽歌。頼有髙才程伯子，古人八斗未為多。

不見牡丹久矣正夫忽以一朶相贈駘蕩豐盈幾于姚魏喜而賦此
三年不見牡丹花，何䖏飛來一片霞。夜染朝酣真足樂，多承我友折瑶華。

寄懷徐元歎
江南才子許誰倫，老去徐卿日益貧。詩卷酒杯陶寫外，關情恒在楚中人。（鍾袁兄弟。）

其二
循陔奉母樂天倫，勁骨從來不畏貧。萬壑清氷三逕草，南州孺子是斯人。

其三
共言衛尉齊奴富，㡬道諸生原憲貧。鄧尉山中髙隐客，謚簫堂裏著書人。

酒坐聞筝
五岳塞胸未易平，一杯空水失峥嶸。白頭爛醉無餘想，漫向尊前聼艶筝。

其二
老懐分付與嗚筝，簇錦攅花另是聲。第一莫嫌繁及慢，羙人手語最關情。

贈馬徳襄
清才奥學出群英，百務玲瓏指掌明。湖海幾廽搜俊異，誰知吾郡有君平。

其二
愽貫天人道術成，妙年夙慧魯諸生。易林千載推焦氏，今日玄關屬馬卿。

留别平原親友
為愛平原酒一巵，消磨日月遂多時。即今欲向家園去，眷眷翻難别故知。

其二
觧帶披襟更不疑，氷壺朗月訂心期。鴻泥爪跡誠虗幻，聊復臨風一認之。

其三
到䖏逢迎自亦疑，頺然樗散有何竒。元來却愛南村笨，混沌蛾眉分外宜。

其四
客舍蒼茫又一時，行行且止重相思。當年蘇李曾惆悵，留得河梁録别詩。

尊水園集略補遺
詩補遺
陪黄東崖談藝（東崖謂從王覺四先軰論詩，數揚扢有餘不盡之妙。）
從君聽欵語，詩竟未曾亾。何待人矜重，要須自忖量。髙心鄰客氣，孤秀藉群芳。不盡淵然意，披襟再四商。

贈萬吉人
君是乾坤倚仗身，一番挫折愈精神。抗言異代憐同調，求友今時得古人。緩歩髙峯詩價定，比肩管樂品流真。㝷常鷄黍深相欵，對榻蕭然意更親。

次韻再贈
鍾鼎山林各有身，文章交道互藏神。秉心不敢輕流軰，畜眼今纔見若人。把酒偶將賢聖較，稱詩還取性情真。一泓淡水相成䖏，膠漆原来却未親。

贈周彛仲仍次前韻
相逢誰是自繇身，落落如君有逺神。擺却塵凡存雅意，保全善類頼仁人。弟兄友愛園林好，師友交情患難真。一劍家藏今脱贈，生平喜與道縁親。

贈朱蔚園仍次前韻
朗月氷壺瀟灑身，洪流浩浩蕩風神。詩文社裏推尊宿，簮笏塲中出觧人。態度低囬嫌我老，胸懷直擧羡君真。傾杯夜半談彌雋，新得相知分外親。

程正夫千里傳書念及老病貺我七字長句藹如也賡念老饕遥分佳菓咀嚼徳馨臨風再拜倚歌而和仍付来使
木下天髙冷色新，接君一字藹如春。詩腸别具饒仙韻，書目遥緘脱宦塵。（正夫貽成均書目俟我撿鈔。）精謹風流瞻具羙，文章政事識分身。食甘知味思彌苦，伏枕裁書託鴈臣。

晤凌茗柯舟中晨光初動暑氣自清恍濯魄於冰壺也
艇子泠泠傍暁河，對君只似對維摩。胸中閑氣消除盡，把酒臨流一嘯歌。（時茗柯自都兵垣出叅知福建。）

其二
掉鞅詞壇列衆雄，誰知淸逺是宗風。如慿爼豆通今古，作佛成仙七字中。（茗柯論文，貴在清逺，又有贈余杜亭詩云：「如慿爼豆通今古，豈止詩文偹典刑。」）

趙季含過訪（有序。）
季含名世英，關中人。關中昔多慱雅，今惟文太青先生巋然如魯靈光。季含求友四方，勤學好問，於文先生尤數數云。季含本業之外，尤殫精於詩，兼工古文辭。丁丑試禮部，出楊伯祥太史門。既收復漏，太史惋惜良深。季含感佩知己，文簡請益無虗月。㑹借氊景庠，景去徳可六十里，季含聞聲相思，携輕騎過我草堂。時方盛暑，尊酒論文，灑灑如也。信宿而别，無一點塵俗氣。小詩相贈，情見乎辭。
一見温然君子儒，㣲言掌上出明珠。縱談太華登臨勝，天外三峯湧座隅。

其二
領得新詩字字佳，天然全不費安排。行間忽得驚人語，海立山奔豈受埋。

酬言
王鳴埜自江南來，啓其行槖，光怪豔發。迫而視之，則淸漳、江夏、防風、海虞、雲陽、金沙諸君子贈余之詩，及所著之書咸在焉。盧子且讀且拜，不覺心醉，已復自念山東酒徒何與人事，而諸君子鄭重若此，惟有感與愧而已。欲倚歌而和，若才思荒畧，不能成章。漫為口號，薄控心區，命曰酬言，非報也，祗以申暢来貺云爾。
其一　劉無疆
不仙不將非男兒，（無疆詩句。）觧帶披襟誦爾詩。智伯頭顱為飲噐，更烹白石膾靈芝。

其二
捲却唐音謝楚辭，天真爛漫是吾師。喜君不作差排語，朗月當空一問之。

其三　郭無傷
齋心㳟閲黄離集，發興髙吟寳劍篇。未墜家聲惟爾力，慈孫孝子世稱賢。（《黄離集》係尊甫文毅公所著。）

其四
恭喜詞壇得老鎚，相㸔不厭從軍詩。（無傷近有從軍七言律詩十首。）濟南卓亮弇州細，江夏於今又出奇。

其五　茅止生
九仙骨自茅家有，經濟塲中老斵輪。涕淚受官為大帥，生來不幸作文人。

其六
君憶山隂陸放翁，眼穿夣㫁九州同。可憐數斛英雄血，潑向雕蟲汗簡中。（止生著作甚富，近又有《石民近稿》《石堂彚刻》。）

其七　何士龍（士龍一弱秀才，追隨虞山先生，不避風雨。）
超然人表有阿龍，患難從師得所宗。萬仞虞山天下仰，今番許爾一登峯。

其八　李孟芳
爛醉何人念老狂，悲歌斫地有王郎。杜陵青眼頻頻望，擬把襟期託孟芳。

其九
多君髙義古人同，敢不欽承立下風。傳得相思惟鴈字，殷勤兩地送飛鴻。

其十　毛子晋
翰林作主墨為卿，萬卷繇来勝百城。欲覔雅人深致䖏，山齋匡坐一燈明。

其十一
丁卯橋邊詩韻髙，三羅昭諫氣尤豪。遺編如土誰收拾，絲繡平原有大毛。（子晋近將《丁卯》《甲乙》兩集授梓。）

其十二　賀函叔
忽從世外得佳人，玉骨煙姿淑且真。不必揚蛾驚女伴，隨冝梳洗自清新。

其十三
昔者曾逰地肺山，芒芒空手隻身還。因君舉似生囬味，何日相携洞壑間。

其十四　賀無黨
諸城舊日神明宰，請劍先年武部郎。寄得篁川詩一首，行間墨裏靜生香。

其十五　于昭彦
君家氷雪净聰明，聞警詩中冨甲兵。（昭彦近有《聞警》七言律詩六首。）神駿千金慿剪拂，雄風散入四蹄輕。

其十六
絶玅文章出月儀，（昭彦有《月儀閣文藁》。）青霞天半想鬚睂。仲連太白時相見，家學淵源自得師。（尊甫如翁先生。）

其十七　周仲馭
誰搜碧血開青史，烈士哀歌不等閑。讀罷凛然風雨至，周矦識力定於山。

其十八
真詩縹緲自天來，想得山中匠意裁。寳色扇頭時挺動，從今一日百囬開。
