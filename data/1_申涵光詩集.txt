聰山詩選卷一　五言古
歲晏
束髮未更事，姓名慚不張。遠游就賢達，斯道相扶將。但挹椒蘭馨，不虞荆棘傷。揚眉閱時輩，一息週八荒。登高望古人，顧影恒悲凉。毀譽互因依，崎嶇變否臧。中宵起長歎，欲晦廼無方。羨彼沈冥徒，空外恣翱翔。

其二
歲晏百物息，草木隨風沙。松栢慘不舒，况彼園中花。層陰晝蕭條，微霰時復加。林中常鳴狐，屋上常鳴鴉。豈不思遠遊，負手還咨嗟。陽氣動飛灰，枯荄漸萌芽。嚴威藴華滋，深藏古所嘉。

其三
東隣富珠玉，華屋眉常顰。西隣褐不完，絃歌無冬春。人生各有適，苦樂豈關身。詩書敦古懷，山川多嘉辰。斗酒良亦娛，況遇同心人。寄語結駟客，莫憐原憲貧。

其四
臥龍耕南陽，抱器良自知。管樂豈其儔，擬之反見嗤。衆人貴目前，至德深難窺。鷹揚如未遇，持竿空爾爲。

其五
爰居客魯門，置身自非地。四顧無儔侣，安得常如意。素裳易成汙，志士行多議。摧心慕同塵，此態難爲視。

其六
聞昔高隱流，賣漿與賣卜。旣以韜其光，又以供口腹。闤闠競刀錐，疢毒生粱肉。仰愧棲風蟬，俯羨悅草鹿。四體惰不施，于何望麥菽。早稅安雞豚，鞠躬謝多福。春風坡草青，戴雨牧黃犢。

其七
少年矜意氣，抵掌瀝肺肝。罇中酒尚温，談笑生波瀾。但念今時非，不言昔時驩。寵歇難爲容，罪誤誠多端。昔當貧賤中，努力同艱難。

其八
拂纓著明信，結交盡豪能。戎衣謁皇甫，折柬招李膺。長嘯望天關，頗爲時所矜。良會倐雨散，車馬隨奔崩。靦顏翳寒谷，寸心無所憑。冥鴻負青雲，稻粱多繳矰。覆我白玉杯，解我朱絲繩。鍾期難再覿，山水誰復稱。

其九
陶公忠義士，練氣如幽蘭。睥睨觀古今，豈在辭一官。投義感三良，乞食愧非韓。乃知飲酒人，中心多苦酸。

其十
荆吳隔大江，風濤不可涉。短衣凌荒岑，挂槳撥寒月。玄雲閉河梁，故人書久絕。目招誰家兒，輕揚弄綺陌。投我蛺蝶羅，繫以雙玉玦。我畏不敢過，中途自改轍。弱草披澗陰，梧桐峙高闕。本非同根生，榮瘁應各别。

其十一
驅馬藂臺下，暮宿汴水濱。平原一以没，將謁信陵君。信陵昔好士，曳履盛如雲。敝衣抗華筵，屠門著殷勤。降氣若無骨，勇畧摧秦軍。汴水日夜流，冠蓋成古墳。不信貴公子，乃如史所云。

其十二
侵霜起結束，驅車適殊方。親故各依依，置酒大道旁。驪歌咽未終，欲行復旁皇。頻年道路間，作客心久傷。江湖橫白波，山徑頹羊腸。人情惡衰歇，厚顏徒蒼黄。關塞蕭以寒，雨雪霑衣裳。將車摧折之，棄擲大道傍。田園聊足安，骨肉永相將。

其十三
我有太阿劍，寶氣常干霄。飾以藍田玉，淬以鸊鵜膏。出入常相隨，有如貧賤交。時平適不用，共棄荒山坳。田父顧之笑，欲刈蕭與蒿。

其十四
盛名難久居，直木誠易傷。試觀繞指柔，豈盡常悅康。乘威自啖食，華膴擬未央。白日照中天，林葉難爲霜。岐路各踟蹰，君子務謙光。

其十五
良玉焚不摧，至音咻不亂。便便逐世心，倏忽千萬變。得志易爲好，貧老還自賤。緯絡牀下鳴，鴻雁東南飛。四時乘元化，物性知所歸。君行萬里道，取別何草草。無俟歸來遲，一日紅顏老。

其十六
趨庭儼昨日，淑愼戒威儀。任質衝橫波，中路多乖違。種莪還成蕭，種豆還成萁。疎亢生齟齬，此病先知之。知之竟不移，白髮空苦悲。孤影望高天，黽勉循良規。

其十七
亭亭西山雲，萬仞青芙蓉。下臨不測淵，上有太古松。松頂巢黃鶴，淵中藏蛟龍。躡屐披雲根，亂石翳蓊茸。隔溪三五人，濯足吟疎風。白髮好容顏，無乃商山翁。漢庭亦已出，書幣凋淳蒙。眞隱自草木，豈貪世上功。落日凌紫煙，揮手吾焉從。

與張逸人覆輿
仲冬天日短，北風吹凍澤。汝從山中來，示我山中作。窮居增道氣，白雲欣有託。茲晨奉母還，石崚破芒屩。登頓發奇懷，孤煙唳白鶴。新詩書滿紙，紙盡還再索。平生鬱幽憤，須臾心膽廓。忽如高堂上，蕭然見雲壑。又如百尺松，陰巖風落落。我行天下久，粗能辨好惡。大復與空同，文章備矩矱。其餘多瑣細，眞詩久寂寞。鄙夫常黽勉，惜哉才力薄。汝有出世姿，至誠敦古學。勿以老自衰，古人事如昨。

夜坐
積雨晦深巷，高梧滴清響。浩然天地間，秋風生餘想。夙宿寡疑慮，萬事如在掌。多難志氣衰，歲月空俯仰。含辛對落葉，朋遊半宿莽。常愧古人言，識道年已長。出門望四方，道路多魍魎。白雁叫霜空，孤燈照書幌。

自采石避兵暮泊瀂港
江岸鐘已發，江心昏未霽。篙師起掛帆，笑指北風利。琴書雜僮僕，舟小無餘地。北人習鞍馬，江行每憂悸。竊怪舟人子，往來如兒戲。南來有客船，倉皇說趨避。前途列戰旌，江邊亂鐵騎。舟人默不語，收帆色慘悴。數里瀂港隈，黄昏就幽邃。細雨濕帆檣，遙愛燈火處。古人逃軒冕，江湖饒暇豫。世亂無水陸，鷗鳥驚旂旆。江南山水好，我來與亂㑹。哀哉同苦辛，有酒酬君醉。

送趙秋水入都
秋城雨方歇，匹馬凌輕陰。久陰道路清，無乃泥潦深。人生感意氣，殺身爲知音。曉渡滹沱月，醉卧盧溝碪。北行近霜露，況汝薄衣衾。沙吹白雁哀，遊子難爲心。吾弟滯京師，異方成招尋。冠蓋多風波，相將返故林。

雪霽後柬杜表姪同德
雲開積晦後，日色浮空藹。簷溜鳴石階，天晴翻假蓋。靑泥陷高屐，巷隔無由㑹。憺然撫朱絃，寒鴉鳴樹外。

淹留
淹留慰僮僕，窮途久依倚。苦樂豈能均，人事聽原委。性僻恥雷同，百折心未死。我有親在堂，我有田在里。清白舊家道，艱難渡江水。冠蓋接長干，山寺守糠粃。汝各有妻孥，悞汝良自恥。海沸困魚龍，中原方戰壘。饑凍塞渠路，幾人擁華綺。開門雪滿山，人煙萬竹裏。左右列琴書，所奉亦已侈。逆寇就殄滅，否極生治理。汝歸應有時，甯遂久羈此。說罷兩淒然，門外霜風起。

寓金陵簡諸知己
去家日已久，天寒益顦顇。山寺俯諸峰，竹陰得清寄。故人知我來，凌霜枉髙轡。劇談見古人，心膽藏無地。今人喜粱肉，鬼神護權利。士貧實可醜，胡以當君意。折柬張夜筵，燈下盤餐備。子貧與我同，乃能致兼味。顏熱聽高歌，歌終帶涕泗。四海尚甲兵，菰蘆有君輩。時危耐曲折，我拙非其類。

懷路氏妹避亂江南
大江渺無極，有妹隔絕久。豺狼滿道塗，衡門但株守。四年闕㑹面，憂來淚盈斗。憶昔避亂初，蒼茫舉家走。爾實難爲別，纔爲兩月婦。地坼良木摧，變生別離後。我父競臣節，嗟哉萬古夀。賊帥索金珠，衣冠困枷杻。脫身來江皋，痛哭吳山口。相見如夢中，驚魂暫聚首。輦金視權要，進用雜稂莠。吁嗟咸陽焚，胭脂井重垢。徒步返故山，荷鋤事南畝。雖因母在堂，偷生愧顏厚。汝浮炎海濱，家園空户牖。淮北長蒿蓬，兵戈亂江右。估客頃南行，寄書知達否。風波萬里外，天命復誰咎。不敢常酸辛，强笑慰慈母。

看東郭水閣新成
北風天地閉，積陰亂皆曉。東皋散游目，今晨天氣好。出城林葉盡，饑烏啄枯草。道傍百尺樓，丹甍臨碧沼。水光動遙岸，沙際行人小。夙嫌邑里窄，登樓心浩浩。此地七月中，窮家牆屋倒。壯觀移眼前，無乃鬼神造。重門間華棟，朱闌復繚繞。門前繫畫船，門內縣飛旐。中心慘不樂，歸途色枯槁。欲言尋復吞，行人滿大道。

憶山居
世態今如此，人生亦何慕。嚴風恕草木，春到南郊樹。步屧入平沙，鳧鷖眩屢顧。忽見西山來，微茫隔煙霧。宿昔避世心，浮雲展幽素。朝看漁樵行，暮隨猿鳥聚。道力苦未堅，人羣被羈住。遙指斷山口，知是草堂路。舉世喜多端，朱門無緩步。我性實疏頑，常恐世人怒。耕種難後時，清溪淺可渡。山鳥待歸人，百年亦朝露。

詠古
我聞燕山側，昔有黄金臺。千金買馬骨，遂有壯士來。壯士不爲金，感君重士心。君王不愛馬，馬死鹽車下。感㑹成風雲，勳名難俱偶。昔在泥塗中，枵然窮谷叟。我來屬時危，荒臺迹已沒。昭王不可求，坐看燕市月。

鳥喻
二麥收向畢，餘粒散空場。遂有羣鳥至，早起亂晨光。驚去忽復來，鳴啄如奔狂。微利繫鳥心，青雲難高翔。兒童設機智，聚米伏不良。貪食被羈住，兩翼空開張。斃置稻田中，欲以警𪃩鶬。鳥顧不敢下，亦恐被殺傷。嗟哉利名人，終日何皇皇。試看蹈危者，所謀豈不臧。

客約
昔賢務良覿，取足舒懷抱。庶幾無饑渴，晨夕終晏好。俗薄古誼衰，飲食恣探討。八珍羅羣動，血肉何紛擾。本爲口腹懽，戕生逆玄造。當筵不下箸，路傍有遺殍。十萬何曾錢，所營止一飽。盤餐雜滿案，厭去苦不早。磬折酒肉間，安得成傾倒。紫陽脫粟飯，賢聖非草草。天道惡奢盈，任眞以自保。

雪
卧覺布被冷，饑烏叫我宅。兒童掃雪還，牀前列雙屐。朔風天地凍，鳥獸亦辟易。我無世故攖，髙卧復誰責。有酒佐讀書，在家耐喧迫。向午日復光，起看林樹白。

雪中送酒與張覆輿
獨酌對曉雪，忽念林下翁。郊扉凍難開，曠野多凄風。古屋爨煙黑，妻孥在其中。老性厭紛紜，孤吟誰與同。茅齋近寒水，左右亂枯蓬。饑鴻晝夜啼，雲樹相蒙籠。市遠村徑滑，一醉安得逢。分酒遣童稚，擔荷喬木東。與子遙對酌，日暮衰顏紅。狂來吟有餘，未覺吾道窮。天晴看汝詩，騎驢又霜空。

春遊
風沙蔽遊目，久旱春蒙籠。城中草青出，無乃園花紅。今晨雲日好，壺觴招所同。出門池水淨，纖鱗亂碧空。溪柳鳴布穀，滿路迎飛蟲。散行無定步，時入麥畦中。桃梨間緋素，因嗟造化工。先子昔南歸，角巾對鄰翁。手植數竿竹，繞舍成寒藂。揮酒澆竹根，再拜來清風。瘡痍日未已，城巷生蒿蓬。我園適無虞，嘉㑹復難逢。頻來無早暮，塵世俱悤悤。

昔在
昔在癸未秋，初與燕市別。先公隱閒署，清風灑冰鐵。維時疫癘興，往往衢巷絕。城門隘廣柳，鬼聲晝嗚咽。予病難久羈，欲歸憂惙惙。恍惚辭膝下，不謂成永訣。龍去海波枯，山摧良木折。白水明素心，遠映靈均節。偷生息隴畝，荷鋤安蹇劣。重來踰十年，出入非昔轍。舊宅餘頹垣，縱橫亂行列。孰是攀髯地，流涕尋碧血。旁皇白日昏，居人難問說。笳鳴牧馬歸，緇塵帶飛雪。孤燈蕭寺中，夜半聞啼鴂。

酬魏都諫石生
田園去百里，早歲知名久。空抱遠遊心，垂釣依沙柳。維昔神州頹，冠纓罹兇垢。先子赴丹泉，九原無愧忸。碧血翳寒沙，常恐草木朽。拾遺憤陳列，英靈齊北斗。善善及兩朝，將使風俗厚。流涕捧奏書，盛夏衝泥走。省月照華筵，定交如杵臼。吁嗟古道衰，官尊無定友。豈乏貧賤交，重門隔山阜。江湖納微末，鄙詩常在口。有時招公卿，絳燭明戸牖。側耳聽狂言，未覺布衣醜。著書滿簏笥，夜半蛟龍吼。虛心問所作，得無遺笑否。君才本蒼茫，精悍實無偶。卽如秋興篇，空同孰先後。禪心澹聰明，漸欲空諸有。我歸掃石華，結屋行山首。功成憶赤松，來尋窮谷叟。

久雪饑凍楊學士猶龍遣致酒脯
不知天早暮，兩度鄰雞鳴。前雪昨正消，樓瓦漫復平。僧厨凍無煙，懶拙昧經營。因憶去年雪，有酒兄弟傾。風簾蔽竹爐，暖腹白糝羹。尚謂爾時寒，去家方悟難。古屋四面風，饑卧不及餐。近市酒易求，金盡難爲懽。欲訪平昔遊，出畏衣裳單。楊公古達人，博愛念疇昔。束脡雙玉瓶，題書慰羈客。執酒淚闌干，再拜對來役。想君作書時，代灑窮途泣。酒酌有盡時，此意終無斁。

送宋玉叔吏部備兵隴右
燕雪照西山，邊風吹去馬。袖手如懷冰，離觴豈堪把。我初入都時，君方罷藤署。傾心縱譚謔，恐我先歸去。君今官赴秦，畫㦸雙朱輪。念我胡留滯，翻作送歸人。征塵如飛霧，漸轉煙郊樹。望君久駐立，亂笳催薄暮。

將出都留别故人
蕭寺客已久，鄉心亂岐路。將歸翻不樂，踟蹰爲朋故。十載棲雲岑，舊遊隔煙樹。豈不勞夢魂，田父戀場圃。重來如夢中，傷心厯歲暮。所幸文章伯，招尋忘旅寓。放歌無靦顏，有懷盡傾吐。脂車期屢移，馬鳴亦廻顧。吁嗟各努力，出處保貞素。

歸途述懷
今夏多霪雨，北征望燕邱。跋涉洪濤中，騎驢如操舟。他時數日程，渺如萬里愁。蛙鳴九衢窄，夏涼施重裘。竊聞太液魚，時來岸上遊。客懷滯古寺，忽忽踰深秋。我無希世心，胡爲久淹留。霜雪催歸人，征鞍及歲週。短衣隨孤影，日暮風颼飀。履茲揚塵地，初來憶橫流。嵗月幾何時，人生眞浮漚。

久旱
火流暑未息，久旱多炎歊。牆頭草亦枯，念彼田中苗。流亡徧衢路，頻歲霪霖驕。水旱苦相循，無乃人事招。但令風俗醇，勿云天道遙。片雲翳庭除，日暮生涼飆。

題白面將軍祠祠在井陘東淮陰破趙時以戰死失其姓氏
兵行競詭道，趙人自愚直。遠鬬罷可乘，扼險守亦易。泜水揚赤波，草草成空壁。將軍恥雷同，赴死豁胸臆。姓氏泯無傳，徒聞貌白皙。想當盛趙時，埋名效微職。吁嗟廣武君，傾心媚讐敵。

盛夏齋居
伏日怯行游，跂足卧空庭。好風倏然至，竹雨搖青冥。屛慮對炎歊，中心自泠泠。紅蕖夕更鮮，涼月度遙馨。長年日多虞，夢寐失清甯。揮汗朱門旁，倉皇戴晨星。庶幾守閒曠，無以勞吾形。

行歌
壯歲謝塵事，結廬中山阿。念彼黄虞人，浩然行且歌。泰華没橫流，青雲失嵯峨。松柏無因依，弱草當奈何。茫茫天地心，長夜空婆娑。

省稼南巖
耕稼夙未學，晚節强相任。冀免饑寒虞，荷蓧成幽尋。把書坐藂綠，悵望風中吟。佃僕欺我懶，挂笠眠遙林。良苗長亦遲，豐草徒侵侵。言念烈日勞，悠悠誰能禁。天意眷有秋，薄田亦稱心。人謀詎足嘉，百年隨浮沈。

秋興
日月老漸速，浮雲晝夜征。四時相代序，秋日多悲聲。玄蟬止復續，蟋蟀隨人鳴。時稼被廣野，生者日以成。生成豈不懽，所悲枯與榮。君子守貞素，不為時命傾。

擬古
高樓臨廣陌，中有千金姝。採蘭朝結帶，裁荷晚作襦。葳蕤閉重闌，自樂笙與竽。使君驅五馬，樓前立踟蹰。豈無媒妁言，未敢明區區。獨居競高節，令名冰雪俱。惜乏山水幽，當此大道衢。

家誡示舍弟觀仲隨叔
我申自晉疆，上世渺難紀。肇始掖縣公，征車憩洺水。徘徊望都邑，山川鬱奇理。於焉遂卜宅，掛冠尋黄綺。維時草昧初，村墟雜戰壘。地多流宂人，食力而野鄙。令德倡詩書，揖讓成仁里。孫枝日以繁，忠厚有懿軌。

其二
猗歟汝南公，窮居饒規畫。聖祖駕北廵，遂上濟時策。敝衣抗髙言，天顏喜動色。委絡登朝堂，望陟容臺席。天中䘮亂後，生民多崩迫。一麾布德威，曠然異疇昔。璽書重嘉歎，增秩佐方伯。殁官一空幃，孤魂嗟久客。向非郡人力，胡以歸窀穸。至今月旦鄉，聲稱重典册。

其三
徵君勵高節，譚經繼扶風。玄纁兩及門，謝病老樵農。方當盛明時，仕宦多從容。好爵良足慕，性本耽雲松。脫身榮辱場，孤鶴隨奇踪。

其四
祖功自百世，十葉膺簪裾。朴儉寡所營，田宅恥贏餘。我聞正嘉中，冠蓋充長衢。尊者秉節鉞，霜威著邊隅。朝脫登朝舄，夕乘下澤車。再世而食貧，父老爲欷歔。

其五
脫落曽王父，高吟事杯酒。田廬蕩無遺，我祖承其後。力穡廢詩書，强懽慰慈母。負米闤闠間，澹然隨所受。至德格頑讒，薄俗推善誘。温恭七十年，詒謀良獨厚。

其六
祖殁家益衰，遺孤嗟六歲。內無功期親，外無立錐地。煢煢祖母軒，一身備顦顇。爨煙午未興，書聲間機杼。烈風吹茅簷，門外豺狼吠。我父足殷憂，德音恐顛墜。

其七
通籍及壯歲，雅志在澄情。循良播中土，藻鑑著銓衡。孑立恥攀援，屢爲朝貴傾。園居奉板輿，養志澹時榮。閶闔延高驂，聲華凌上京。憂當白日頹，中夜以屏營。

其八
載旆辭承明，皇華厯畿邑。朅聞秦寇猖，至尊憂巳棘。驅馬還入都，烽煙道不熄。悵望天闕高，小臣其何力。肉食詎足謀，天地忽崩坼。再拜別慈幃，稺子甯復恤。殺賊臣未能，大義有終畢。何人秉國鈞，我父遘艱厄。止水失從遊，終天恨何極。

其九
異代追英靈，秩宗備典禮。天章賁黄壚，明禋貺無已。殊恩振末俗，臣誼甯及此。行人式松柏，家聲載汗史。吁嗟藐諸孤，至行難爲似。

其十
少歲承家學，髙臺振羽翼。遭時厯險艱，遂使壯志失。閉戸弄柔翰，朋游聲漸溢。疎亢多愆尤，閱世羨簡嘿。鞠躬雁行內，念爲諸弟率。

其十一
汝煜志未堅，汝盼穎早露。懷古恣討論，所未厯世故。高門招眾指，多才失羣附。勿羨綺縠榮，而厭枲與布。先人當厄時，枲布亦未具。

其十二
聖人垂大訓，時王制法律。法律有逋逃，鬼神鑒幽密。天道如何呼，森然在爾室。操躬論瑕瑜，一心兆凶吉。昌言無鬼神，小人以自逸。

其十三
松柏挺孤秀，女蘿自纒綿。纒綿若可親，霜雪難爲妍。得失相規維，良朋罄所宣。藥石豈易投，後事稱其賢。便便者誰子，巧笑藏戈鋋。寒燠變倏忽，失勢無强歡。結交愼厥初，勿爲中道捐。

其十四
聞昔有高士，三旬九遇食。我貧未及然，何爲終戚戚。金張多第宅，裘馬耀衢術。賦命別憂娛，人願安有極。讀書望古人，吾當尋所適。

其十五
貴賤有常業，雞鳴自黽勉。昏昏視朝夕，志墮筋力緩。安坐飽粱肉，白髮忽已滿。智慧老益衰，有志不獲展。奮迅赴前期，莫羨嵇康懶。

其十六
不密戒失身，多言誠厲階。輸心縱談笑，背面成疑猜。鋒鏑起須臾，誰云伏禍胎。抑己而揚人，所向有好懷。

其十七
百行信有託，孝友當根株。本蝕木亦凋，花葉將安敷。綺帛羅廣庭，五鼎勅中厨。大義一乖離，終身慘不舒。妻子亦何人，乃令骨肉疎。

其十八
陶公非酒人，中心自有託。禍始伯倫輩，忘身事杯酌。百行墮於嬉，囂呶無愧怍。壽命安可長，薰心誤狂藥。

其十九
先王别氏族，支分旣云久。青也介胄人，恥附梁公後。燕秦締宗牒，懽然接杯酒。豈復論行輩，官尊者居右。照耀驚閭里，自云左右手。榮華倏以逝，棄擲於何有。不如思本源，天屬古所厚。

其二十
共生天壤間，失身備驅使。貴賤不同懷，安得如臂指。服食謹所需，作息有常理。勿矜鞭撻威，此子亦人子。

其二十一
任棠避徵召，蓬居謝州府。太守式里門，薤水置屏户。終已口不言，美名非所取。朱門曳長裾，譚讌雜纓組。罄折而周旋，無乃自勞苦。理亂非我責，苟得慚市賈。逍遙林木間，清風吹環堵。

其二十二
芟草委泥塗，滋蘭植前楹。物類有區別，莫嗟人重輕。位過德者辱，德過位者榮。寤寐誠獨安，豈爲千秋名。

其二十三
六經信糟粕，精義將安歸。棄實採其華，烏用讀書爲。猛志卻聲利，出入循良規。文章有本根，賢聖以相依。

其二十四
上元兼上巳，嬉遊競綺羅。白馬隨香車，酣酒雜嬌歌。我愛寂寞吟，振衣登層阿。俯見蒼雲奔，鷗鳥翔廻波。願影還自酌，爲樂亦已多。君樂非我心，我樂君如何。

其二十五
崦嵫翳白日，本以息勞思。勞人無甯心，夢寐還奔馳。瀉水任方圓，花落隨風吹。天命有固然，巧拙理亦齊。君子守其常，勿爲達土嗤。

其二十六
弱水渺無梁，清淨得仙理。古之貪愚人，甘以金石死。萬事謝輕塵，素琴對流水。歲月舒以長，誰是赤松子。術士多大言，漢武乃終悔。

其二十七
升沈各異志，鳥獸各異羣。君行乘華車，我行猶負薪。下車感高義，自顧非等倫。草野難與居，在遠猶可欽。相思無終斁，吾其東海濱。

聰山詩選卷二　七言古
短歌行
出東門，望野水，野水昔瀰瀰。霜落水乾，烏喙凍泥。我求心所歡，眾人滿路，將適宛雒，有我親故。方入門，步且疑。昔者自謂與君好，今日富貴，心不可知。高車在門，主人躧屣。我顧我軀，亦可自己。驅羸馬，循途歸。撫青松，下巖扉。牀頭有酒案有書，不富不貴安足悲。

孤女吟
受君紈素，報君醴酒。爾時雖未入君房，心知爲君婦。君行出賈，朝出暮歸。今者不返，十年空復啼。嚴風下，摧百草，世事反復何足道。孤女空居，恨不速老。

雞鳴曲
酒正暖，月暗風淒淒，牆頭膠角雞亂啼。拂車塵，郎欲去。室中人語，雞失早暮。不是應啼時，郎行莫教誤。

醉歌
斗橫參高，鳥雀居巢。風霜凍澤，旅雁悲號。晰晰鳴箏，殷殷擊鼓。啼泣而歌，樂行其苦。赤腳履冰，魚腸繡澁。車馬星流，榮華如昨。雲開綺石，草綠衡門。安期王喬，羨彼拙存。風雨淒淒，白日未晏。子若不來，負我左盻。

黄河決
黄河決，河水竭。蛟龍遠徙，車徒步涉。去海千里，黿鼉晝飛。生無處所，死不可知。魚遊松頂泰山卑，龍乎龍乎何時歸。

慰友
江湖含濁流，壯士忍蜂螫。所爲一小故，肯抵千金璧。常山躡監吏，淮陰伏少年。志氣有所憑，後世稱其賢。小兒持刀烏孟哭，孔雀正被牛觝觸。我今不說君應知，豈是我輩伸眉時。

匡廬吟問李饒州志清
汝從江右返，正當秋雁分。幾時離卻鄱陽水，衣裘尚帶匡山雲。我聞匡山天下絕，飛泉百丈吹瓊雪。香爐五老沒層雲，影入波濤峰勢折。聞有陸羽井，又有遠公臺。李白讀書心所好，至今魂魄應常來。我曽東入吳，揚帆下西浙。揚子太湖水滿眼，吳山北固皆邱垤。十載匡廬幽夢結，西江血滿鄱湖熱。兵戈遙隔子猷船，汝若曾登可細說。

邯鄲行
西風吹落葉，䬃䬃邯鄲道。邯鄲兵火後，人家生白草。我聞邯鄲全盛時，朱樓銀燭光琉璃。趙女臨窗調寶瑟，樓前走馬黄金羈。卽今富貴皆安在，惟有西山青不改。不見遊俠子，白日報讐飲都市。亦不見壚邊倡，華袿鳳髻明月璫。舊城寥落荆榛裏，樓臺粉黛皆茫茫。城邊過客飛黄土，城上憑臨日正午。照眉池畔落寒鴉，不信此地曾歌舞。探鷇沙邱去不迴，霸圖消歇更堪哀。邯鄲之人思舊德，至今猶上武靈臺。

不寐
憶昔童年無繫累，日髙偃卧常如醉。有時大撼高呼呼不起，暫起盤旋仍復睡。卽今方壯心無力，患難多憂苦病入。夜深卻抱百年慮，坐起無端聲喞喞。鄰樹葉乾多北風，牆陰不斷鳴秋蟲。强睡偏遭此物聒，况聞海雁凌高空。嗚呼！安得移樹捕蟲擲天外，長弓盡射南飛鴻。永夜無聞穩睡足，此生不怨白日速。

寄題賀懷菴函樓
樹裏孤城煙霧起，青莎白鷺連漳水。嗟我同人寤寐中，三年書札空爲爾。聞君書滿屋，身如蠹魚書在腹。我亦沙村手一編，有書恨不同君讀。聞君兩子才更奇，干將步影，所至披離。前日曽見應制作，風流傲岸大似乃翁之所爲。近日聞君起高閣，朱簷翠竹森交錯。終日焚香坐碧空，疎簾明月松風落。卽今毒熱難出遊，科頭濯足清溪流。待到秋深漳水涸，騎驢一日到函樓。攜君父子，擊木長吟。樓頭喫酒，樓下彈琴。醉後耳熱，憑欄而對野水，望落日之雲岑。我今萬事無所戀，黄帽青鞵遊汗漫。知子樓中事事幽，眼前突兀如常見。

插稻謡
六月無雨，迎神擊鼓。插稻時，水如縷（一解）。高顙大髯誰家者，奴下肥馬坐溝塗。不聞流水潺潺聲，但聞鞭扑聲高呼。婦子狂走，伏身葦蒲。兄耶父耶，彼高顙者去耶（二解）。累歲年，豐無餒。僮婢長大，難以驅使。稻畦乾，稻苗死。貧人哭，富人喜（三解）。

學仙引
少年寡信好，萬事隨徵逐。常笑學仙人，服藥死窮谷。患難損精魂，心事恣潦倒。我年方及壯，自覺形容日衰老。側聞廣成子，能爲黄金丹。方瞳碧玉杖，逍遙生羽翰。我欲從人崑崙巅，掃花曬藥浮雲邊。縱使神仙不可得，也應高枕送殘年。

吁嗟行
吁嗟我生三十有四年，山楓野櫟空拳攣。倔强時遭豪吏罵，酒酣擊筑何人憐。我見時人强笑語，傾心輸意相纒綿。險如太行深溟渤，鞠躬酒肉生戈鋋。吁嗟我生胡能然，我有詩書三萬卷，先人手澤留丹鉛。筋力未衰兩弟少，埋愁息照雲山邊。西巖茅屋近滏口，上栽松竹下平田。有時坐明月，半醉揮朱絃。橋頭望落日，蠟屐凌蒼煙。有時髙卧臨風渚，白鷺飛來枕席前。我生得此亦已足，胡爲終日隨喧闐。待我十年人事畢，負薪椓地終南巔，不爾浮家范蠡船。吁嗟我生胡能然！

水漲歌
城南之水黄泊天，漳河滏河同一川。橋頹岸坼行人絕，玄雲晝冥無炊煙。自從去年九月雪，草木焦枯井水竭。黄沙赤汗拜泥龍，甘霖目斷蒼生血。不虞平陸走洪濤，日日滂沱雨伯勞。吏人隔岸沈圭馬，婦子衝泥就野皋。我屋多年漏更急，門内要須擎篛笠。瓦盎銅盆滿復傾，連牀書畫交愁濕。吁嗟我生逢世艱，兵戈水旱摧心顏。薄俗况多招禍理，漳河近徙何時還。堤面水高翻地軸，年年霪雨愁顚覆。轉禍弭災屬郡人，不須斬盡淇園竹。

春雪歌
北風昨夜吹林莽，雪片朝飛大如掌。南園老梅凍不開，饑烏啄落靑苔上。破屋寒多午未餐，擁衾對雪空長歎。去歲雨頻禾爛死，冰消委巷生波瀾。吳楚井乾江底坼，北方翻作蛟龍宅。豪客椎牛晝殺人，彎弓笑入長安陌。長安畫閣壓氍瑜，獵罷高縣金僕姑。歌聲入夜華燈暖，不信人間有餓夫。

操舟謠
朝乘舟，暮弄水。水鳥狎居人，拍拍飛不起（一解）。使君來，魚鳥懼。蓮葉礙行舟，刈蓮水有路（二解）。唧唧復唧唧，推挽百夫力。舟中簫鼓喧，行人遥歎息（三解）。水裏操舟，岸上走馬。居閉門，騎者下（四解）。秋漸深，使君喜。中秋汎月色，眾船連夜起（五解）。曲周昨夜大焚屋，太行之西新鬼哭。何不投戈伏山谷，使君欲向船中宿（六解）。

哀流民和魏都諫
流民自北來，相將南去。問南去何處，言亦不知處。日暮荒祠，淚下如雨（一解）。饑食草根，草根春不生。單衣曝背，雨雪少晴（二解）。老稺尫羸，喘不及喙。壯男腹雖饑，尚堪負戴。早舂糧，夕牧馬。嫗幸哀憐，許宿茅簷下（三解）。主人自外至，長鞭驅走。東家誤留旗下人，殺戮流亡，禍及雞狗。日悽悽，風破肘。流民掩泣，主人搖手（四解）。

將訪猶龍於晉臬途中作歌
昔歲來尋燕市酒，醉向君堂十有九。有時雪暗泥深晝掩扉，僕子持書瓶在肘。今來君忽去彤庭，舊遊落落如晨星。豈乏綺席金張讌，無情絲竹難爲聽。病卧禪房十餘日，騎驢直過行山脊。草屩晴穿洞壑雲，朝餔細嚼山田石。兩旁積鐵峰廻互，傳是淮陰拔趙處。過眼雌雄今有無，亂鴉落日啼巖樹。甲申之春寇燄張，土門出入失羊腸。試看險扼今如此，一夫詎止千人當。人生落絮風前舞，勝敗茫茫自今古。野客傷心夜不眠，窺人月向柴門吐。

范烈女詞女滿城人未嫁夫死死之庭前海棠非時吐花色如冰玉
空谷有貞女，妝成下簾幙〔一〕。十四操鳴機，流黄對秋月。竊聞敬姜義，餘輝照古哲。鄰人競鉛華，聲容隨煙滅。繡緞雙鴛鴦，吳紈色勝雪。白鏹繫紅絲，一絲千萬結。感郎珍重意，百年㑹有適。嚴風摧百草，霜落乾坤老。松柏無根株，女蘿焉用好。從容著嫁衣，魂魄今于歸。願化比翼鳥，隨爾東西南北飛。死義非死情，不用曽相識。雙棺草堂下，行人紛雨泣。日月吐晶光，冶容背面立。堂前兩樹花，爲君起寒色。
【校】
〔一〕按：「妝」，底本誤作「籹」。據改。下二字混者皆徑改，不復出校。

聰山詩選卷三　五言律
翠羅峰
亂石松間路，憑江竹板樓。僧閒終日坐，客過偶然遊。防暗攜微火，侵寒想敝裘。行山有茅屋，涕淚逐扁舟。

自蕪湖返棹白門風雨適至
來去逢江雨，孤篷亦可憐。沙溪清見石，漁火夜連船。到處憑雙槳，何時得數椽。他鄉逼歲暮，消息客心縣。

郡中怪張覆輿自西山來
何事須城郭，人間復見君。全家依澗草，短褐帶山雲。薄俗居難定，忘形鹿可羣。四方多戰伐，羨爾未全聞。

元夕
百戰山河異，春燈舊俗存。魚龍張紫燄，鐘鼓動黄昏。到處能看月，今宵亦閉門。歡娛思夙昔，嗚咽罷開罇。

林慮訪王山人
亂水桃源路，荒村仲蔚家。緣溪收柿葉，留客煮椒茶。丹栱巖前寺，黄雲谷口花。結鄰須共老，踏月度寒沙。

遣興
曝背隨農父，狂歌近夕喧。看山頻倚杖，見月自呼罇。塔影橋邊寺，雞聲煙外村。棲遲烽火後，何事賦招魂。

其二
豈敢名高尚，山園已定居。數椽風雨外，萬事死生餘。避地尋丹訣，傳家有素書。天寒松酒熟，日日溷樵漁。

其三
荒臺憑晚眺，樹裏帶衡漳。網集潭魚急，天空塞雁長。遠山供屨杖，落日澹行藏。不用移文誚，平生一草堂。

其四
沙岸長林白，雞豚委巷深。幽偏遺薄俗，昏旦倚天心。終日看飛鳥，有時彈素琴。蘆笳吹塞雪，何處雁書沈。

其五
水落村沙暮，人煙郡堞西。樹分霜月小，門逐野牆低。留客須茶竈，殘生付藥畦。近來詩興發，不復向人題。

其六
星月寒流外，衡門對浦橋。近簾霜氣逼，待酒燭花消。避世嗟蟬葉，浮名悟鹿蕉。天南消息斷，有夢入江潮。

其七
小築容髙卧，荒林失曙更。人從多難老，心向遠天清。野屋縣魚笱，霜灘落雁聲。一年看又莫，新月幾廻明。

其八
近闢場西地，林端結草亭。早涼吹散帙，夕鳥下疎櫺。山翠遠猶見，漁歌夜可聽。寂寥雲水外，矯首問鴻冥。

寄郭水村山人
聞説清溪上，高廬得靜便。四圍山寂寞，一老髮蒼然。漉酒吟寒竹，謀生笑石田。晚來詩更好，肯與故人傳。

白敬輿盧奉若同過西巖
林外招尋絕，孤吟晚照餘。杖藜人忽到，罇酒歲將除。近寺巢沙鶴，隔牆聞木魚。不嫌煙水闊，來就野人居。

己丑早春
看竹臨煙榭，行吟入草亭。雪消春水白，沙暖麥畦青。戰伐何時了，艱危已備經。行年三十一，雙鬢早星星。

望西山有懷伯巖覆輿
抱膝層雲外，應憐人世勞。路深紅葉滿，日落紫山高。歲月今何事，林泉見爾曹。秋風藂桂發，可許醉松醪。

芙蕖
閘口通清瀨，芙蕖古岸傍。雨頻花漸白，秋靜葉同香。藻荇分池影，鳧鷖拂露光。碧筩林外酒，獨向野人嘗。

登城南關廟水閣
危閣分雲氣，虛窗對夕村。燈香僧舍肅，忠義古人尊。野鸛鳴沙路，春風入郡門。地偏時可到，吾欲共朝昏。

其二
一線輪蹄路，風臺逼暮笳。朱簷平鳥雀，黄幄動龍蛇。春熱頻觀水，僧貧不具茶。登樓今古意，雲外指京華。

甲申二月避寇西山六月適江左越明年乙酉四月乃還里舍荆棘虎狼風波盜賊之險厯厯在心清夜追賦情見乎詞
故國容今夕，投林鳥倦飛。半年寒谷住，千里夜行歸。客夢江心雪，雞聲天畔扉。艱難留病骨，囘首淚霑衣。

雨
瞑色連天地，柴門處士家。茅茨厯風雨，雞犬帶泥沙。水岸平菰葉，牆陰落豆花。荒村三伏過，潦倒負年華。

郝元直來
磬折戎衣窄，黄昏掩淚看。風流吾黨盡，潦倒故人寬。醉眼窺窗曙，碁聲入夜闌。草堂留信宿，烽火聚應難。

其二
來書期臘雪，山蹇度春陰。病覺村居好，貧知友誼深。百年懷古淚，隔代老儒心。雲外雙峰在，何時共入林。

七月
七月仍殘暑，秋蟲已漸聞。驚心如遠客，伏枕念離羣。草閣低臨水，吹煙細入雲。故人隨出處，不誦北山文。

其二
坐見桐陰落，秋風竹澗西。又當白雁候，未逐碧山棲。浴鷺翻菱葉，遊魚入稻畦。壯心驚欲折，何處覓丹梯。

與諸友遊泉亭寺
樹裏泉亭寺，山田一徑斜。石開門對井，岸落雨衝沙。數子行秋色，孤罇就野花。暫來慚更去，康樂未離家。

洺州
向夕洺州外，沙風落雁羣。病嗟筋力輭，秋逼歲時分。驛路通燕樹，行山隔晉雲。此中有高士，把燭待論文。

獅子腦訪殷伯巖
不謂層霄上，微茫有路通。水沙遙岸白，霜樹野榴紅。陟險隨高鳥，行遲愧小童。坐看天地外，爲覓採芝翁。

其二
昨日郡中望，此峰當夕陽。撥雲尋逸老，踏雨到山堂。地隔烽煙盡，人傳我輩狂。試看空外雁，秋至已高翔。

縣壺腦謁張尚書湛虛先生
結茅飛鳥上，秋色滿縣壺。白髮増幽事，黄冠屈壯圖。琴樽山月好，風雨老臣孤。莫訝披雲至，浮名此地無。

漆泉寺
亂木山腰寺，人來問漆泉。水聲喧徹夜，松影靜諸天。薄劣慚爲客，艱危易入禪。願將初義了，稽首石橋邊。

廣羊絕頂同伯巖作
絕巘秋煙合，蒼茫一氣中。此行猶築舍，萬事已驚弓。雨没遙山樹，霜催昨夜風。陶潛歸去早，屨杖有人同。

其二
久别山園路，空慚避世心。亂離塵日短，高卧野堂深。酌酒依紅樹，看碁坐碧岑。桃源開復閉，此地可重尋。

山中囘伯巖送至馬服山宿竹林寺明日別去
不盡登臨意，黄昏到竹林。問人尋草徑，隔水聽秋碪。雲落安禪處，僧知出世心。夜深高閣冷，鐘鼓伴愁吟。

其二
曉日浮高塔，雞鳴野殿開。下看林外路，昨夜此中來。砂石搖洺水，風煙隔相臺。共餐松屑罷，分手各遲囘。

曲周飲霍亮雅宅
繞宅樓窺市，開筵月到門。不知公子貴，可怪古風存。續興呼銀燭，傷時倒木罇。聞君詩格老，許待野夫論。

其二
簾下霜華白，盤中橘柚香。悲歌分夜氣，坐起亂燈光。薄俗交難定，高人好不忘。自今離別夢，頻繞讀書牀。

近津門借宿野寺
抱被溪邊寺，征衣入妙香。地形兼水陸，僧語雜興亡。久雨石門綠，先秋塞草黄。夜深鐘磬發，旅夢忽清涼。

曲周劉雲麓書樓
冷落尚書履，蕭森處土居。地憐羣盜接，人似六朝餘。瓦硯來冰井，牙籖半石渠。醉眠驚夜柝，霜月小堂虛。

不忘
江上前朝酒，同人意不忘。衣冠臨水榭，煙雨下金閶。入筯龍鬚輭，登盤佛手香。歸來南北異，生死各茫茫。

其二
旅食多歸夢，庭幃正北縣。重來輕齒髮，千里入烽煙。書畫江城市，弓刀塞草天。至今明月夜，無地拜啼鵑。

冬月餞周黍函八公兄弟歸武進
久晴宵亦暖，尊酒故人留。預悵臨岐別，何妨徹夜遊。霜高潛落樹，月小靜于秋。爲待江花發，漳邊問鷁舟。

社集限韻
早起開寒酌，乘春待客臨。干戈吾黨在，書畫草堂深。絳燭移人影，清歌動鳥音。醉餘天地別，忽似少時心。

其二
座密空堂暖，更殘畫角鳴。曼歌留野客，孤月下春城。偃臥從吾懶，喧呼入夜清。欲謀南郭醉，徑草已全生。

南園社集
風定村橋暖，沙清野竹幽。世情憐塞馬，吾道及春鷗。綠似前年樹，煙生何處舟。籬邊新月上，問子可能留。

其二
小築門依寺，長隄樹隱城。壺觴分野色，鐘磬有閒聲。褊性應難改，山田尚可耕。且將林外酒，高枕聽春鶯。

惲十四含萬歸常州
十月滄江穩，高帆入晉陵。旅魂驚塞雪，野宿伴漁燈。舊識今誰在，南遊惜未能。因君見舟檝，灑淚白雲層。

旱
六月蒼蒲短，悲歌閱歲華。天心容甲胄，吾道問桑麻。旱極園無草，風來案有沙。四方兵又甚，何處可移家。

汎舟
簫鼓鳴榔去，遥村起夕煙。舟行紅蓼上，人醉白鷗邊。野興難羈束，秋雲正渺然。放歌天地闊，溪月近人圓。

邯鄲
沙風吹白草，羸馬隔年來。千載平原塚，能令壯士哀。秋煙依滏岸，夕鳥下叢臺。舊是朝宗路，風塵晝不開。

雨後林慮道中早行
曉渡青泥坂，秋花亂馬蹄。不知山寺近，漸覺遠村低。萬事驚鼙鼓，孤雲入杖藜。蘇門高卧處，爲訪碧峰西。

赴林慮便道謁湛虛先生
欲問黄花谷，來經綠野堂。乾坤占色笑，魚鳥伴行藏。入夜碁聲遠，高秋竹影涼。步檐瞻北斗，廻首各沾裳。

其二
書畫高雲棟，漳河入檻流。中原遺碩果，萬事已輕舟。古戍清笳發，西風老鬢秋。五湖千萬里，何日待從遊。

陰
野靜秋池白，孤城日日陰。每當聞雁後，便作向山心。雨急催寒樹，風高落暮碪。親朋阻泥滑，兀坐自長吟。

傳編修掌雷過訪草堂
僻巷塡車馬，何人憶隱淪。十年驚㑹面，一笑忽沾巾。應接窮途懶，文章友誼眞。醉來歌復飲，仍似布衣身。

其二
繡領垂花蟒，如聞白玉珂。入門屛小隊，翦燭待清歌。輦下詩誰好，故人今幾何。桑乾秋水闊，莫問子猷過。

其三
紅粉扶風帳，青箱太史編。夜寒珠翠繞，書秘鬼神傳。我意在邱壑，林鶯亦管絃。酬知何日了，待汝碧山前。

苦雨
星河明昨夜，農事喜朝晴。忽見長林外，雲陰滿地生。簾疎通雨氣，風急亂蟬聲。戰伐嗟誰已，南天又遠征。

赴伯巖招白函三侍御郝元直苑西柳王雨若劉津逮霍亮雅張覆輿殷伯芽同集
別縣勞書札，來當刈麥秋。羣公俱在眼，一笑卽科頭。遠味江魚白，藂陰竹嶼幽。故交存没半，敢忘及時遊。

午橋
野店臨滏口，淒涼老樹存。斷橋分小市，落日下荒墩。無復千家聚，曽傷萬馬屯。西來雲水秀，徑轉卽吾村。

飲亮雅宅同劉澤久
暑濕交風進，層軒處處開。雨頻晴著屐，月滿醉登臺。轉戰同人少，狂歌隔嵗來。薄遊吾已倦，爲子獨遲廻。

南和囘經元直篁溝草堂招苑西柳同飲
繫馬尋幽簟，勞知閉户高。雨香流芍藥，窗翠落葡萄。推食貧能美，爭拳醉益豪。兩村雞犬接，來往得風騷。

集子勉竹邊樓
簾下藤牀短，花邊石徑髙。就涼頻改席，對酒各分曹。戰伐愁何用，悲歡隨所遭。啼蟬聲不住，吾鬢已蕭騷。

寄懷淄川丞李臺辰
六月黄塵裏，青袍引上官。當吾散髪好，憶子折腰難。石壁留書幌，松陰落釣竿。似聞秋夜月，同得故園看。

贈人
水花亭影外，荻路引衡門。避事看魚鳥，傳經有弟昆。晚山晴隔雨，森木遠浮村。不到幽棲處，誰知養拙尊。

野興
荻岸披微路，沙頹一騎通。紫鱗廻舍影，白鷺下秋空。野况開能得，長吟懶未窮。十年衰柳畔，把釣厯霜風。

飲巖村郝處士園
愁劇秋多病，銜杯亦暫忘。醉攀霜果折，晚坐石墩涼。小雨收殘市，高梧駐夕陽。往來因道氣，無乃厭清狂，

飲巖村別業
展席延溪老，新菘晩共嘗。簷風吹爇火，盆水動空梁。語雜歌難聽，村閒酒正香。再來粳稻熟，還與醉重陽。

路氏妹江南使來
骨肉何繇見，音書隔歲通。雨深揚子驛，霜白趙王宮。旅食憐空橐，鄉心逐斷蓬。十年慈母戀，淚盡北來鴻。

九月雪後伯巖覆輿約遊廣羊以事不果赴
雪盡風猶暖，巖深菊未乾。澹交隨步屧，高興入林湍。約愧臨期改，雲今何處看。醉眠紅葉外，應笑出遊難。

九月再雪寄懷西山張司馬白侍御
疊嶂飛紅樹，君從雪後看。懷人秋取醉，服藥老禁寒。雪滿尚書履，風高獬豸冠。往來成勝迹，萬古子陵灘。

出郭
出郭驚黄葉，蹉跎欲白頭。一年秋又盡，萬事晚多愁。雪嶺廻征雁，霜葭隱釣舟。避喧翻憶客，何處覓羊求。

保慶寺晤顧西巘明府
束帶煩陶令，開罇叩夜扉。客途書帙滿，燈影吏人稀。寺僻聞金管，官閒引布衣。譚詩鐘鼓後，分手各依依。

再酬顧明府
我見鵝城宰，如瞻夢澤雲。訟庭時散帙，公事半論文。小邑風猶古，高秋興不羣。鄰封垂釣者，百里作氤氲。

早春南園
試煖初行郭，傾壺就野航。近人波向綠，夾岸柳傳黄。落日喧魚市，春風動草堂。此中多靜者，吾醉不知狂。

雨罷有懷張上若周茗柯賀懷菴
六月濤聲裏，初晴亂白雲。風來蟬抱葉，煙隔鳥呼羣。補漏牽青草，攤書待夕曛。高朋間舟檝，消息久無聞。

又雨
露頂欹村樹，層雲進夕涼。池昏鷗更白，雨久竹多黄。日月潛何在，蛟螭喜太狂。漁歌近茅屋，門外卽滄浪。

久陰
僻巷青泥滿，人家水氣中。草疎催過雁，屐响住鳴蟲。生計貧初問，浮名晚欲空。蒼生思白日，涕淚落丹楓。

郡樓秋望
草際鳴蟲急，蕭然窮巷秋。閒看林外水，獨上城南樓。落日浮蒼菼，西風動白鷗。晚山青欲近，昨夜雨初收。

霍隄尋菊園隱者
踏雨橋南路，溪園問隱居。石邊烏帽側，松下白髯疎。罷獵門垂網，高眠枕戴書。一觴頻就此，繞舍菊花初。

秋雨
細雨秋常密，鄰煙落晚炊。近昏書尚把，避濕坐頻移。野澤摧芳杜，危牆掛蒺藜。一年兼水旱，生事有餘悲。

送路妹壻南行
八年三月聚，今去幾時歸。萬里隨霜草，孤身伴鐵衣。雨頻江路滑，邊冷雁書稀。莫更憐居者，柴門方掩扉。

答楊太史猶龍
少歲驚銅馬，騎驢入暮山。論交鳴鏑下，哭廟野雲間。宦格容踈放，鄉書獨往還。十年招隱地，猿鶴至今閒。

酬范吏部箕生先生
脫屣遺藤署，煙舠遍五湖。薄才慚國土，汎愛及窮途。借譽文名著，呼天旅病孤。初來高閣下，朴略恕狂夫。

伏城驛阻雨
驢背行難穩，長途滿白波。天邊指碣石，煙裏渡滹沱。野店秋還雨，羈人晚自歌。連宵聲不絕，天意問如何。

宿金提驛
暫宿恆南驛，重悲薊北天。山河仍故國，民物憶初年。雨溼衣囊重，沙頹旅舍偏。衡漳高柳下，誰坐釣魚船。

新樂守渡
溪漲山雲黑，羈遲客夢歸。岸虛沙没馬，村僻水環扉。定有蚊龍鬬，難隨燕雀飛。去留俱未可，遠望一沾衣。

立秋
離家衝伏雨，客路已秋風。馬踏山雲外，身孤野電中。鄕書南去少，晚食眾人同。何處瞻星月，羈愁厭草蟲。

避水無極縣夜見星月
月上行人喜，終宵坐默然。畏途仍白浪，拙計倚青天。伴客能全晦，離家記未圓。明朝溪水落，定買渡頭船。

偶過韓聖秋寓値紀伯紫姜匯思快飲時匯思將南歸
下馬聞髙㑹，開簾盡所親。秋花盈小院，京市有閒人。老向何方好，交憐我輩眞。十年江左夢，風雨念西秦。

其二
醉汎郊壇水，晴依報國松。避人尋浴鷺，作客度寒蛩。短髮燈前淚，高歌戰後容。布帆歸正好，霜雪滿居庸。

送姜匯思歸杭州省覲
黄葉催歸棹，青萍伴客裝。夢依湖畔草，身遠塞門霜。去國勞雙髩，趨庭只舊裳。客愁寛借汝，嗚咽罷離觴。

寶雞巷訪吳見末比部卽訂九日之遊
卜宅依寒水，朝囘只閉關。見君當落葉，此地有空山。雨歇秋仍暖，官貧老更閒。登高何處好，屨杖許追攀。

柬何宮坊濮源魏國子元襲
客舍聯高棟，招尋晚未歸。盤餐霜後果，燈火夜深扉。鄉思懸孤嶂，邊風入短衣。幾時江海畔，同訪釣魚磯。

題韓聖秋虎坊橋寓
塞上淹高士，秋風落敝貂。鄉心龍廏水，客夢虎坊橋。此地休談劍，吾行欲棄瓢。故園松菊路，厯厯話寒宵。

贈胡彦遠
捩棹辭河渚，西風捲釣鉤。過江如絕域，入雒是閒遊。駝馬黄雲暮，園陵白露秋。客居經半載，禁得幾廻愁。

清源久客候妹壻路吾徵將自南旋
兩年秋作客，此度更淒然。家近翻無信，人來尚各天。亂沙催岸柳，細雨暗江船。相見應嗚咽，臨風淚早懸。

望遠
望遠來津市，秋深嗟未還。衣裳經雨薄，童僕去家閒。舟側隨魚網，鑼鳴渡水關。誰憐羈客影，日日眾人間。

春暮始到南園
徑草行無路，羣遊得此辰。貧添毛髮白，忙負柳花春。天意憎孤往，生涯問眾人。欲來拚一醉，對酒益傷神。

登岱
夙愛雲山好，奇遊始岱宗。腰輿淩絕壑，拄杖入深松。草覆前朝字，風傳下界鐘。天門霄漢裏，遙望翠微重。

其二
躡屐登黄峴，崩雲暗女蘿。萬峰朝碣石，一氣引洪河。近水花爭發，方秋雨易多。似聞梁父嘆，懷古正長歌。

其三
古洞雲深黑，飛湍下碧簾。棧分孤闕小，天劃數峰尖。據石眼初放，臨風衣漸添。兩邊黄葉寺，朱果綴牆檐。

其四
釐祝來何代，聲靈走百王。封先羣畤禮，歡助萬年觴。夜日翻滄海，秋雲擁棟梁。問人尋玉簡，秦漢總茫茫。

其五
萬國通金幣，均輸入縣官。樹留樵客火，額憶玉清壇。雷雨沈瑶席，荆蓁卧石闌。兒童聞勝事，長漢說凋殘。

其六
石級縣千磴，冰崖落五花。神功喧社鼓，仙藥訪天麻。氣接秦中嶽，光分海外槎。安期渺何許，爲寄棗如瓜。

其七
杜老遙題在，天留萬古青。雁來霜氣白，龍卧海風腥。鑱石傳遊蹟，除苔搨梵經。夜深看輦道，何處火熒熒。

其八
殿閣盤空界，燈香出絳霄。到門諸念絕，終夜百靈朝。石闥馴雙虎，天風落皂鵰。玉漿如可待，未覺沃州遙。

晉陽署中
小睡衙齋隱，窗風隔塞沙。客情催幕燕，春色老盆花。望歲頻占雨，依人著處家。夕陽庭樹綠，數盡欲棲鴉。

固關
一路蒼煙曲，雙崖跨石門。隔林遥負水，穴土自成村。棗栗荒城少，陶唐舊俗存。晚看投宿處，雞犬聚雲根。

晉陽別周茂山楊猶龍夜宿山店
羸馬荒林暮，窺人怪鳥呼。日沈山氣合，石激水聲殊。客路仍幽興，浮生此畏途。依然官署月，無地覓村沽。

其二
今夜并州酒，多應憶客顏。雲來踈牖外，人夢亂峰間。勝㑹憐初別，羈愁愧獨還。涼秋紅葉後，接杖許躋攀。

井陘淮陰侯祠
嗚咽城邊水，猶疑戰士魂。韓祠何日始，孤碣至今存。車馬迷山霧，牛羊入縣門。一燈茅店裏，懷古向誰論。

輓張尚書湛虛先生
遺老如弓劍，吁嗟今漸無。生猶名作累，殁定血先枯。故闕追龍馭，峩冠對鼎湖。晚來益寂寞，百里撫墳呼。

安陽曉行
日出月仍在，人煙指驛亭。霜畦浮曉白，山霧失遙靑。童稺遊難憶，兵戈此再經。追求民力盡，一望草冥冥。

鄴中客夜
傷脾停晩食，滅燭厭鄰聲。舊事思何益，羈愁病易生。山風吹雁落，隙月射牀明。不見應劉輩，何人在鄴城。

飲表兄李志清水村亭子
出郭無煩暑，雙臺萬木稠。亂葭侵徑窄，遠水入村流。佐酌辭兼味，爭拳列數甌。夜深宜汎月，爲製木蘭舟。

其二
荷葉裁初服，囘頭萬事非。白雲林外滿，朱紱幾人歸。老漸親農務，貧能買釣磯。卜鄰吾意決，晚計屬郊扉。

其三
樹影交亭影，蟬鳴亂夕陽。試泉傳茗椀，醒酒剝蓮房。席近繁花溼，衣沾碧草香。不成浮海意，咫尺是滄浪。

其四
城近來宜數，相逢初解鞍。頻年高㑹少，斯世酒人難。浣葛垂欹樹，窺波落野冠。坐看農事苦，飽食愧盤餐。

其五
籍坐隨短草，開裾引細風。近人飛鷺白，著雨晚蕖紅。過客窺歌伎，歸僮促醉翁。厭聞城市聒，卧向水聲中。

秋近
秋近村多雨，簾垂竹樹清。乍涼午好卧，浮世晩知輕。簷雀鳴將去，瓶荷落有聲。泥深無客過，猶自閉柴荆。

暑夜
白羽揮清簟，蟲鳴已報秋。琴樽孤減興，兒女瘦添愁。池月浮金鯽，盆花結火榴。比鄰門可叩，爲話竹林幽。

寄金陵紀伯紫
昔在金臺側，逢人問酒徒。黄花吟入寺，白眼卧當罏。狂任公卿怪，清尋霜月孤。園陵看蔓草，血淚幾同枯。

寄何宮坊濮源棄官歸白下時尊君先生亦以太守謝病
被讒官未罷，遠夢落青溪。詩較今人少，身先老父歸。壯心消梵夾，朝論恕荷衣。日日懷江草，三年過雁稀。

魏都諫環溪久謫光祿不調計非久必歸蔚州作詩問訊
緩帶吟雙闕，如行楚水濱。俸廉仍負米，宦□得容身。拜謁無朝貴，行藏問老親。定知清□□，□□塞花春。

暑夜諸友來集因憶山居
院涼宜晚坐，水氣逼荒村。掛笠纓垂樹，催觴月過門。危時清夜少，交道野人存。不到山園久，秋花憶石根。

寄楊猶龍時爲蜀中方伯
貴陽新入貢，邊馬亂昆池。蜀是徵兵地，君當轉餉司。追呼嗟力盡，凋敝倚官慈。懷古多名作，應先漢相祠。

簡笥中畫扇有懷周茂山
憶君頻展畫，如到鑑湖濱。每遇來江浙，愴然問隱淪。別才甯累俗，高卧卽娛親。相識中原徧，歸懷屬幾人。

與殷伯巖傅掌雷飲趵突泉上有懷邊李諸公
近郭傳靈瀨，飛花漫石灘。影翻孤閣動，聲助暮秋寒。見月頻呼酒，懷人忽倚闌。昔賢遊覽地，指黠問黄冠。

春旱
海上戈初罷，方隅亦漸甯。風多天早赤，春旱草遲青。車馬軍輸急，帆檣戰血腥。不眠思往事，離亂恐重經。

聞楊左司猶龍自保甯移駐成都
閬中家萬里，西去更成都。婚嫁牽歸思，豺狼滿客途。謗深難遽返，道勝得常娛。近覩秋懷作，江山興不孤。

殷伯巖往甯夏依劉撫軍憲評
西極垂天外，攜家此壯遊。豈無懷友淚，不作望鄉愁。冰雪侵雄劍，旌旄雜敝裘。莫言雙鯉闕，城下大河流。

惱鄭子勉不赴南園
屢易南園約，蹉跎已暮春。野花空勝事，山鳥笑愁人。離亂身仍在，詩書道未貧。追歡老更急，萬事一輕塵。

睡起
睡起亭陰直，沙邊水氣涼。鳥飛低見影，松老靜聞香。失學追何及，逃名久漸忘。近來軒冕客，無札到滄浪。

招臨漳李夢沙穎川劉子獻江南汪王兩山人飲南園
竟日期髙㑹，清晨出郭齊。水雲翻紫燕，沙樹隱黄鸝。小憩歌隨發，徐行酒自攜。近村花更滿，展席坐長隄。

其二
久客閒初聚，留歡夕未終。催觴尋社鼓，弄笛引村童。草蔓高臺綠，波分晚照紅。過橋俱上馬，歸路野煙中。

張處士覆輿土室自封久不可見悵然有懷
范粲藏名苦，袁閎著節奇。殘年供涕淚，空谷有威儀。門外今何代，斯人總未知。風塵催老鬢，負爾碧山期。

初夏
白楝香初落，籬花綴忍冬。舊琴閒尚記，心事老多慵。日月淹銅馬，風霾祝土龍。何時霑歲稔，石屋卧高舂。

粟盡
儲粟瓶將盡，妻孥對不歡。拋書嗟左計，滅燭算朝餐。井稅新征急，春畦細麥乾。愁來羨老杜，尚有一錢看。

聞淮陽凶荒
昨嵗淮陽雨，秋禾掩碧濤。赤眉連楚塞，白骨亂江皋。轉徙春農急，遲廻計部勞。驚心魂夢裏，彷彿聽呼號。

暮春晚熱鄰友來坐花下
旱極春城熱，朋來坐夕梧。解衣攤石几，爇酒遠風罏。竹覆看花暗，星流到月無。戍樓喧鼓角，夜半有啼烏。

風
春來愁未雨，入夏更多風。戎馬紛馳後，天心震怒中。茅飛捲舊屋，葉亂折疎桐。晚見雲陰滿，吹將夜復空。

野館
野館清溪曲，開門對石梁。旱雲春慘澹，沙徑遠微茫。櫸柳侵簾綠，玫瑰入茗香。近鄰酒可貰，每到擁壺觴。

種蔬
種蔬南井畔，揮汗闢荒蕪。樹栅防雞犬，清心聽轆轤。客來晚可摘，雨後色堪娛。喜待加餐飯，頻看翠葉敷。

竹
戲插階前竹，三年已作藂。疎簾斜照綠，炎日細生風。時有幽禽至，長鳴曉霧中。如依高士座，鬚髮淨秋空。

院夕
院夕開簾坐，攤書滿竹牀。無雲風助熱，灑水地生涼。蘿葉疎青蔓，池花度晚香。客來星月下，款款說農桑。

小雨
小雨驅炎毒，庭花石竹鮮。掠雲雙燕舞，當戶一蛛縣。離亂禁荒嵗，追呼厭薄田。野人喧擊鼓，霑足望高天。

閒居檢故人書札遣悶
解束翻來札，常如見故人。兵戈愁少出，鄰舍老多親。習靜藏衣幘，謀生厭米薪。因風傳舊好，同赴碧山春。

庚子午日
前年殤弱子，午日罷蒲觴。忍慟默無淚，逢時惄自傷。遠山遊浩渺，孤影立蒼茫。忽忽今週嵗，餘思恨未忘。

野人留酌
散髮村橋外，庭深夏木涼。知音兼竹肉，愛客强壺觴。入饌蒲根白，堆盤杏子黄。芰荷開近席，坐久不聞香。

聞賀宣三以租賦觖額罷官前亂中頗著勞績
二載丹陽尹，蕭條舊橐還。民饑難重困，亂定合投閒。花滿衡漳樹，詩成北固山。耦耕原有約，遲子萬峰間。

曉
雀啅憐清曉，無營起自徐。眼昏仍小睡，髮短省頻梳。謝客廻車馬，裁書略起居。藥欄憎草蔓，每日自揮鋤。

王貽上書來
交道今誰繼，升沈異所親。怪君新及第，遺札問垂綸。兄弟知名舊，文章作合眞。異時謀把臂，煙海幸比鄰。

答周計百
霧隱漳南舍，風傳薊北書。君詩行世久，笑我識名初。冠蓋交雖記，煙霞癖未除。年來焚筆札，莫訝信音疎。

風雷
向夕雲垂黑，風雷天驟昏。醉中眠就榻，只道雨翻盆。幔捲驚朝日，沙飛没遠村。年荒征賦急，何處叫重閽。

刈麥
早喜田通水，忙因麥有秋。晨興喧婦子，力作帶歌謳。省稼暫猶熱，揮鐮午未休。濁醪晚取醉，酬爾碧溪頭。

身許
身許農爲務，犁鋤自學操。晚年知性僻，薄俗避人高。接岸移芳槿，登臺摘脃桃。翻嫌煙水闊，五月冷絺袍。

村居
不寐關農事，侵涼起戴星。家貧親草木，麥熟畏雷霆。葦路看人頂，溪風落鸛翎。地幽容午睡，蓑笠挂茅亭。

寄喬湖口文衣
束帶淹湖口，兵戈少尺書。曩予尋令子，未改舊茅居。宦久勞應習，時艱法漫疎。不知公事暇，幾次上匡廬。

閉戶
滄海尋無計，年華閉户中。挂衣翻竹露，移榻引槐風。交態貧初見，繁文薄益工。此生安伏枕，未敢怨途窮。

寄懷容城孫鍾元先生隱居蘇門
結屋依泉樹，鬚眉見古人。衰年仍向學，薄俗自相親。萬死扶鉤黨，孤忠有逸民。近村成井邑，半是舊比鄰。

其二
金盌思龍馭，柴門謝鶴書。半生常作客，萬事此輝鋤。山鳥依茅棟，泉花照笋輿。尚嫌車馬聒，深谷欲逃虛。

其三
地自孫登後，髙名屬許衡。君來前迹掩，更覺百泉清。饌薄供春蕨，冠存濯舊纓。向時親捧杖，谷口約同耕。

夏夜
夜短禁愁思，更深惜暫涼。餘生原土木，萬事已滄桑。鼠黠時登案，蚊喧故撲牀。不眠松影立，擁露待晨光。

聞豫闈仍開汴上百泉幽勝卜鄰益急詩寄趙錦帆王蓼航高薦馨
貢院開泉側，山邊失靜村。卽今還汴水，不改舊蘇門。啄稻沙鷗白，翻魚雪浪奔。環居諸逸老，高卧對雲根。

其二
向歲探王屋，披雲上嘯臺。石侵祠樹古，亭入水花開。把釣吾生足，廻鞭約更來。可憐塵事擾，將老尚遲徊。

與殷伯巖約今夏至西山峰巒寺避暑伯巖久客甯夏予難獨往怨而作詩
天氣已炎熱，山行事又無。非緣百里遠，其奈一人孤。絕巘看橫黛，陰泉想噴珠。寄言塞上客，竹杖待同扶。

旣種
旣種仍愁旱，方旬雨竟隨。電分雲厚薄，風入樹披離。歲熟應多酒，庭涼莫罷棊。遠山開晚照，簾影溼垂垂。

晴
不復衝泥出，科頭萬事慵。草晴如帶露，雲亂自成峰。賖酒憑秋稼，占年問老農。怪來香細細，澤國滿芙蓉。

聞周臬司伯衡分守嶺北簡仕籍不見計必棄官隱矣作詩待訊
日日懷江水，因君在上游。如何簪組內，不見姓名留。身世憐驅馬，文章喜釣舟。若偕棲隱志，訪我碧溪頭。

寄答張給諫無近隱婁江前曾請卹甲申殉難諸公
世人辭闕久，每悔拂衣輕。高卧如君少，艱危實飽更。幽忠存直諫，流水澹浮名。南國多遺老，江花照耦耕。

屏迹
滿目生階草，塵沙淨碧空。竹新晴更綠，雲薄晚俱紅。閒可容才劣，貧惟祝嵗豐。古人安避世，隨地有牆東。

寄惲十四含萬時在平定官署
孤亭萬井上，几席見羣山。旅夢通江水，家書隔固關。車徒邊驛苦，風雨布衣閒。天外思恆嶽，秋雲可共攀。

讀熊鍾陵先生見懷詩敬答
翰墨勞星使，雲霄憶故人。敢懸朱紱望，方侍白頭親。汎愛眞元老，無才愧隱淪。君家楚水上，可有武陵津。

將遊大陸柬南和張于蔭周子釪李又吉
平生江海志，烽火阻行舟。百里滄波近，何難策杖遊。就涼尋水檻，學道引沙鷗。莫待芙蓉落，蒼茫澤國秋。

寄南和白函三先生
幻影忘驄馬，先機識杜鵑。身猶逆旅寄，名恐世人傳。魑魅廻丹竈，漁樵近法筵。勞勞婚嫁裏，負笈是何年。

傅掌雷以少司農謝病歸
座已黄扉近，君歸是急流。夢廻孤榻穩，家入萬山秋。接讌多紅粉，抽簪尚黑頭。向來東嶽頂，許共五湖遊。

寄路蘇生
石洞探仙籙，洪崖如可招。風塵憐汨没，簑笠自雲霄。客久人情熟，書遲故國遙。不堪丁令返，城郭已蕭條。

有寄
君行誓屏迹，何事入春明。久卧湖中月，難聞塞上聲。老親垂白髮，孤影念長征。歸路如相訪，山中酒正清。

暑過鄰友
暑坐空堂晚，君能具濁醪。風來停羽扇，客散認絺袍。野蔓垂牆密，疎槐隔院高。試看征戍苦，仙侶望吾曹。

近秋
兀坐閒雙屐，莓苔遍水城。近秋雲易合，當午日微明。忽訝寒蟬至，羣暄螮蝀生。望晴如望雨，家計倚香秔。

寄賈靜子
近代推詞伯，商邱與孟津。君才別有託，逸氣老難馴。歌哭隨時輩，行藏信古人。梁園新授簡，無乃罷垂綸。

寄劉菖石（是文烈公孫）
先世同朝久，龍髯復共攀。莫忘忠孝裔，各保歲時艱。逐熱無高士，藏名有故山。遺文俱血淚，讀向白雲間。

秋光
不識秋光至，驚聞旅雁呼。微風疎岸草，積雨下庭梧。黄帽終誰禁，靑山何處無。向來孤鶴意，飲啄自江湖。

趙秋水自開封囘
六月艱行旅，君囘自大梁。應防秋雨暗，恐使客懷傷。故國無朱邸，空城響白楊。似聞遺老在，涕淚說滄桑。

魏光禄環溪以養母囘蔚州
憶君頻北望，何日已西歸。抗疏輕朱紱，娛親入翠微。彩衣野老羨，家食塞魚肥。魂夢高堂穩，雲深無是非。

七夕
七夕多愁雨，開簾對早晴。簷蛛盤網露，溪鳥下柴荆。無巧終難乞，逢秋感倍生。兒童問牛女，指㸃待深更。

送客
射策奎章近，時艱啟大儒。馬嘶人曉去，林寂鳥爭呼。行李經長夏，滄波過直沽。舊遊如見問，耕鑿老潛夫。

送鄭子勉入都
秋城新雨霽，千里賦驪歌。困頓長征懶，飛揚後輩多。聽雞侵白露，驅馬渡滄波。莫但懷松桂，高堂望玉珂。

市闤
日作尋山計，鬚眉老市闤。熱愁三徑窄，貧較眾人閒。幕燕窺翻帙，爐香聚掩關。夜來簷雨急，簾下聽潺湲。

贈庸菴
繁華一室外，多難此身餘。繫馬何人到，科頭只自如。雨中涼對奕，飲罷卧看書。近得紅藤杖，江山憶舊居。

其二
愛客貲常盡，浮家僦草亭。茶香兼茉莉，酒白汎雲苓。方術閒多悟，人情薄懶聽。因君兄弟好，里俗化原鴒。

余明府中台枉顧得令侄東望廣中消息
積雨頹沙徑，高車駐草堂。門喧鄰父怪，客貴僕人忙。宦迹憐孤鶴，家書問五羊。移時藂竹下，笑語半耕桑。

酬太湖鄭薇令許茂勛
昔賢棲隱地，世事隔波濤。烽火愁無計，雲山羨所遭。秋深藂桂發，霜落洞庭高。向枉懷人作，扁舟擬自操。

秋夜懷兩弟入都
雨頻秋氣早，晚坐覺衣單。偶自裁詩就，同誰對月看。壯心輕道路，老夢怯長安。塞樹先搖落，將無憶釣竿。

孤城
孤城蒼菼内，雲日澹初晴。徑滑門常肅，衣乾體自輕。莓苔生雨氣，砧杵斷蟬聲。日月驚流電，悲哉萬古情。

獨往
荷香引步屧，出郭近長林。每立孤霞外，誰知獨往心。遠山晴見塔，小市晩聞碪。歸路沿新月，空窗拂素琴。

劉撫軍憲評自甯夏書來卻寄時殷伯巖在其幕中
別手秋風末，何時抵賀蘭。霜威臨虎竹，書問及漁竿。不解公卿貴，常思下士寒。幕中陶令在，絕塞有餘歡。

覽鏡
覽鏡鬚驚白，浮生亦可憐。兒童猶昨日，心事已衰年。自笑謀身拙，人譏閉户偏。駐顏豈有術，懷古愧徒然。

夢與韓員外聖秋遊西嶽
武庫經年別，秋宵有夢尋。得無輕組紱，胡以在山林。採藥三峰杖，藏書百代心。薊門征雁闊，憶我定長吟。

題友人齋
高齋饒野興，不厭客頻來。錦石傳三峽，盆松自五臺。耽詩恆獨笑，善謔了無猜。許共嘗新醖，煙宵肯遽廻。

釀黍
昨刈南園黍，旋成碧甕春。傾壺乘月夜，摘果聚鄰人。世縱愁何往，家能醉不貧。解衣秋樹下，白眼望高旻。

保慶僧舍
垂簾僧默坐，客到任壺觴。梧碧因風墜，椒紅過雨香。憂來消佛界，老去戀秋光。月上銜朱閣，鐘聲度渺茫。

中秋雨約諸友不到
清光何地滿，頻望及更深。折柬憐空約，傾壺只自斟。孤燈明小院，細雨隔寒碪。月色尋常有，偏於此夕陰。

春前接伯巖甯夏書約是秋必返里舍兹中秋旣過握手可期喜而有作
過雁常驚早，今嫌過雁遲。深秋黄葉道，吾友故山期。霜月催鄉夢，邊風益鬢絲。此间休更出，白首共茅茨。

九日
木落南樓敞，穿雲過雁髙。登臨俱勝蹟，身世漫徒勞。洗盞開茱酒，分盤進菊餻。晚來風漸急，爲覓舊綈袍。

喜殷伯巖自甯夏歸
黄葉離邊署，歸來已歲殘。怪添鬚髮白，應度雪霜難。登覽終何極，窮愁久自寬。衰年行易過，生事有魚竿。

方爾止來
江左推高隱，胡爲今在茲。可憐烽火後，正値雪霜時。舊好君休問，人情我漸知。囘看春日煖，且與醉茅茨。

其二
醉卧金陵雪，俄驚十七年。餘生安塞土，無路向江天。到處驅征馬，何人守釣船。因君念耆舊，把酒忽淒然。

方爾止囘金陵
久客牽閨夢，江邊正倚樓。不妨過歲返，其奈有人愁。日短馳官馬，霜寒束敝裘。到家春已近，可許復行遊。

雪中殷伯巖來訪時自甯夏新囘
久別宜常聚，君能踏雪來。得無衣尚薄，莫訝酒頻催。羈旅憐沙磧，吾徒自草萊。還思相憶苦，肯擬杖藜廻。

歲暮
令節兒童喜，常嫌嵗月遙。桃符競早市，爆竹亂深宵。老畏靑春逼，愁憐白髮凋。鄰人懽擊鼓，吟望倍無聊。

聰山詩選卷四　五言排律
張接輿赴殷睢甯伯巖招約至睢促令歸休自秋徂冬張亦久客悵然有待賦十六韻
遊子經秋别，天寒野雁疎。烽煙離北徼，鞍馬到南徐。官廨張燈夕，高朋接讌初。共斟淮市酒，應惜武昌魚。鄉淚看華髪，霜楓下玉除。青袍猶磬折，白社任逃虛。陶令有歸賦，龐公已定居。繩牀依翠巘，草閣引清渠。塌翼同飢鶻，全生愧大樗。懷人江渺渺，落月夢蘧蘧。多病一官後，孤身百戰餘。海風催鼓枻，山鳥待縣車。策杖堪追逐，呼瓢謝毀譽。且尋龍澗水，莫問鶴頭書。何日還初服，西山訪舊廬。

十月五日雷電
十月寒雲合，村邊野客孤。沙風吹雪過，燁電與雷俱。龍卧難成蟄，雞棲亦亂呼。檢書占往迹，涉險畏前途。百戰山河異，三年血淚枯。雕弧垂別殿，鐵馬踐江蕪。毛落看羊節，塵埋鑄鼎湖。殘生依喣沫，絕域待昭蘇。勢極災祥别，恩窮造化殊。伏霖生蚌蛤，時稼没鷗鳧。霜日冬猶熱，春花秋再𢾾。幾人安伏枕，千里動飛芻。烽燧連東海，胭脂入上都。訛言魚鳥散，疲俗草菅誅。冥漠天難問，紛紜事可虞。鼠憂常拱穴，雁急㑹銜蘆。病畏邊聲促，貧嗟壯歲徂。田園供甲士，雲木老潛夫。結舌心猶在，觀天獨嘆吁。

壬辰五月雨中再赴伯巖招白函三先生殷伯芽同集
數子追隨地，重來正一年。衝泥憐病馬，出郭伴鳴蟬。戍古千家聚，樓高十里縣。林泉俱掉臂，風雅得隨肩。老罷尋山屐，貧嗟買竹錢。鵝經臨鐵畫，鶴蓋引金仙。接杖高人至，占星小邑傳。半生猶悅草，萬事已驚弦。遠夢清笳外，孤燈白髮前。廻腸看倚伏，結舌謝尤愆。覆徑高杉冷，浸池錦石偏。眼昏仍布奕，肺病莫爭拳。鄰舍攢花嶼，兒童拂素箋。汎甌刁酒白，煎雨岕香鮮。風物追前㑹，身名惜逝川。不成歸浩渺，何日遂孤鶱。雲暗留徐榻，煙生訪戴船。天晴分手去，世故各茫然。

哭內兄盧奉若
褊性慚多忤，平生仗汝知。驅車囘已暮，逝水見無期。少嵗憐嬌舞，流光託玉巵。金緣結客盡，老恨讀書遲。輦紱勤音札，茅堂駐羽旗。哦詩秋把釣，投轄晚烹葵。忽下三吳棹，誰堪六月羈。避秦尋角里，乞食弔鴟夷。久客衣囊重，窺人道路疑。黑雲驚岸火，白刃仰軍麾。重困嗟天妒，輕身悔自詒。去家王粲哭，折骨子春踦。忍淚看衰貌，攜糧勸晚炊。阻行曾極口，委命實攢眉。尚訂同耕約，俄傳隔世悲。稺兒還索棗，愛弟罷吹篪。竹覆孤亭暗，花攲小架垂。賣書供弔客，移榻捲空帷。舊好看零落，何人復解頤。

聰山詩選卷五　七言律
金陵早發
江皋久雪泥無路，草屐麻衫水氣中。不爲饑寒懷竹簡，偶思故舊厯霜風。六朝劍珮留殘寺，兩岸樓船掛角弓。聞道淮揚烽火急，天涯慘澹一孤篷。

西洞庭
亂離忍渡鴟夷水，柔櫓輕檣范子舟。人有漁樵皆素侶，地無烽火卽丹邱。千家橘柚分田路，十里松杉擁石樓。元宋興除高枕過，願將簑笠伴魚鷗。

與張覆輿約居林慮
擬結衡茅萬石間，青鞵白袷掩松關。心同鸛鶴常依水，名愧巢由卻買山。草沒金臺邊馬動，雲生竹榻野僧閒。肯從曳杖黄花谷，爲覓丹砂駐老顏。

避俗
寒煙落木遶清漳，萬里悲笳入大荒。已分行藏隨碧草，不將車馬問黄粱。陶公避俗非耽酒，阮籍全名亦太狂。冉冉百年秋又盡，那堪風雨亂鳴螿。

九日遲客不至
今年九日寒太早，菊花未放風淒淒。野檻無人草半死，沙村多雨蟲亂啼。已命山妻開臘酒，頻看稺子摘霜梨。好客不來秋易過，况聞西南多鼓鼙。

行藏
行藏久已付黄冠，手種疎楊倚碧湍。樵徑看雲隨蠟屐，山廚供客待魚竿。鷗鳧白汎晴沙闊，薜荔青圍野榻寒。不是行歌耽寂樂，江湖水渺雁歸難。

懷古
繁華寂寞俱流水，白草蒼葭萬古愁。誰令亂蛩催薄暮，可憐落葉又深秋。寒沙不辨毛公塚，斷石空傳建德樓。眼見昆明吹劫火，武陵何處欲從遊。

登城南水閣步張覆輿韻
秋光遙入望秋心，野菼平橋水半侵。病信方書初斷酒，悶登幽閣屢攜琴。沙蟲挹露鳴衰草，海雁衝寒掠遠林。風景不殊人欲老，誰憐雙淚落清碪。

西郊
風吹荻葉滿漁梁，野菊乘秋亦暫香。邊郡早寒沙漠漠，水村多雨月蒼蒼。常持白羽尋雲壑，敢羨華裾負草堂。何事暗蛩催髩髮，一年今已過重陽。

答李長文姜匯思二太史
早向空山戀薜蘿，蒼藤古樹伴行歌。邊霜夜冷驚鴻雁，宮草秋深牧駱駝。近日文章都下好，三年涕淚野人多。柴門水隔平橋斷，莫訝無言到玉珂。

初冬
日短天昏秋已過，百年荏苒初冬時。每恨於人何所戀，卽今尋山亦不遲。霸業徒傷黑闥壘，仙蹤况近黄粱祠。高車大冠俱腐草，欲採寒巖青玉芝。

冬熱杜士瞻長虹胡索一過訪
夏秋多陰冬更熱，郊西水落生晴煙。予方散帙趂薄日，汝到彈棋坐暮天。冥鴻高舉樂太劇，蟄蟲暫出癡可憐。烽火東連門早閉，爲催釀黍充殘年。

步伯巖韻二首
官舍纔臨意已闌，故園松菊早秋寒。君雖粗紱能思隱，我亦風塵幸未官。束帶向人憐落寞，科頭呼酒憶交歡。西風昨夜垂楊折，游子何時理釣竿。

其二
一葉清江任去留，浮名處處有愆尤。囘思多難危縣髮，莫以無援羨曲鉤。野客常閒青篛笠，勞人應厭紫貂裘。歸來漫說山資少，水國香秔正滿篝。

憂旱
春城落日淡無暉，草暗雲霾晝掩扉。到處清罇還獨飲，滿天鴻雁欲何歸。江邊曉角催征馬，塞外寒沙落釣磯。記得先皇憂水旱，十年素布浣龍衣。

寄宋吏部玉叔
風雨常懷宋玉悲，嶽雲海樹遠離離。春生太液魚龍嘯，月滿空陂雁鶩饑。先輩風流成李賀，同時歌詠附王維。定知脫略能傾倒，竹杖從爲汗漫期。

村雨
細雨清笳野客悲，向平空有入山期。風吹滏口雙鶴過，霜落燕臺萬馬嘶。避地何妨拾橡栗，畏人眞合隱茅茨。天涯到處驚鼙鼓，愁卧無心對酒卮。

白侍御函三先生祝髮隱清涼山
野寺清齋衲子同，石橋紅葉飽天風。世情不到孤雲外，心事全消半偈中。海國傳來新白馬，山人誰識舊青驄。不嫌詩酒汙禪地，聽法常來就遠公。

鄴下懷古
漳南落木遶寒雲，野雉昏鴉魏武墳。不信繁華成白草，還將歌舞囑紅裙。西園亂石來三國，古瓦遺書認八分。七十二陵空感慨，至今誰說漢將軍。

和秋水
天涯烽火倦遊歸，剩有山光到竹扉。溪畔小堂新别業，日邊喬木舊王畿。探幽已截紅藤杖，避事長縣白苧衣。爲報故人秋雨後，靑山一覽盡霏微。

劉雲麓避亂來居郡中
空堦新雨鹿苔青，有客攜棋伴草亭。同屬壮年吾較老，共居斯世汝初經。不緣兵火甯移棹，反以憂虞得聚星。卷帙長吟消白日，莫悲搖落負山靈。

行吟
依然漢月對清宵，野岸行吟正寂寥。南去旌旗開百粵，西來烽火暗中條。風塵滿目歸何黨，意氣傷心已半消。安得春農催解甲，驚魂不用楚詞招。

秋水避亂出郭借寓小園
西來烽火照邊樓，汝亦閒身可自由。出郭許同妻子去，移家獨爲水雲留。林端避客從張蔚，竹下吟風待子猷。戎马數年心欲折，見君飄泊益添愁。

無才
窗下平田細路分，樵歌幾處遠猶聞。濤聲夜落漳南樹，山色晴分冀北雲。曲岸人家依紫蓼，衡門客到煮青芹。無才合就窮途老，車馬休驚白鷺羣。

年來
年來萬事總沾巾，又見西風動白蘋。莫負秋光須縱酒，每逢新月倍懷人。嵇康避俗名猶累，杜甫傷時懶是眞。南北烽煙今更甚，天涯何處著閒身。

鄭子勉悼亡七夕邀同出郭遣悶
風吹碧樹野塘秋，爲憶安仁正白頭。雙杵忽驚天外月，孤琴誰伴竹邊樓。試看歲序催鴻雁，莫以悲歡問女牛。紅蓼滿溪暑氣薄，可能出郭共消憂。

寄西山張覆輿王都鄰殷伯巖張上若
蒼葭白月繞寒城，萬里霜飛旅雁驚。欲向山園尋綺季，誰從土室問袁閎。空餘慷慨猶多事，不廢謳吟亦近名。方外草深天地在，卽今何處聽秋聲。

己丑生日
行歌何處問幽棲，滏口孤亭郡堞西。漸覺悲歡從俗懶，漫將懷抱向人低。驚猿莫訝頻移樹，羸馬猶能惜障泥。烽火近連冬未雪，每逢喧樂倍淒淒。

春夜微雪
孤城夜雪動春寒，曉見歸雲勢已闌。澗水暫消冰再合，山園久涸土猶乾。半生草澤驅耕犢，千里沙風落戰鞍。多難那堪生計迫，青疇日日欲頻看。

春郊
晴煙落日浄暉暉，坐愛村橋晚未歸。亂後鶯花春自好，城中車馬客來稀。浦沙向暖鴛鴦卧，徑草初青蛺蝶飛。待到南園花滿樹，相過百徧定無違。

與鄭子勉劉竺南盧公調杜同德飲南園
郭外風吹楊柳新，與君同醉卧沙茵。時方多忌歡娛少，人自無營笑語眞。隔岸黄鸝呼載酒，滿溪春水待垂綸。年來烽火吾徒在，花發重來何厭頻。

初夏柬社中諸子
溪邊昨夜長新荷，每向疎陰卧短蓑。閉户十年詩興懶，論交近日酒人多。孤村水闊浮郊樹，小徑春閒帶女蘿。已報甕頭松色老，柴門日日待君過。

山中囘寄吳下故人
西來雲木隱秋山，草屩孤笻信往還。半畝家留煙水外，十年身老亂離間。燈前濁酒酬黄菊，江上殘荷待白鷴。橘柚滿園烽火絕，幾時雙槳問吳關。

答王祭酒敬哉先生
雲霄書札到滄浪，醉卧秋陰菊正黄。冠履曾瞻鍾阜月，鬚眉應老薊門霜。一時麟鳳趨天仗，十載禽魚戀草堂。讀罷新詩山欲暮，滿林風雨動悲涼。

其二
沙吹碣石斷飛鴻，千里霜笳夕照中。我自孤筇尋澗草，君從雙闕詠秋風。天涯烽火寒暄隔，午夜悲歌出處同。待到功成黄閣後，肯將漁父作鄰翁。

早秋憶舍弟觀仲久留都下
御苑蒼葭隱碧渠，天涯羈客半年餘。歸鞍莫待黄花後，尺素空傳白雁初。十畝松陰清梵閣，九門朔氣冷華裾。故園酒熟魚蝦滿，目斷庭幃正倚閭。

心事
不將心事怨蹉跎，短髮空搔醉後歌。水國秋風晴尚暖，孤村明月好誰過。三年甲胄摧南海，千里魚龍接大河。已截青藤防拄杖，西來紅葉滿層阿。

懷覆輿遊楚中
湘南山色引孤笻，萬里高帆不可從。邊郡有人牽薜荔，晴江何處採芙蓉。黄雲夜覆舂陵道，白雁秋囘天柱峰。滇粵近傳烽火亂，莫將行李待嚴冬。

早春
七十之年吾已半，世間萬事一未成。肌骨早衰閒更懶，艱危飽厯心初平。罩掩白魚供客饌，芻添黄犢待春耕。醉向沙園卧短草，富貴何者空浮名。

九日至清源傅兵憲掌雷招飲
沙村水滿隔天涯，夢裏清歌憶絳紗。歲暮曽憐燕市筑，月明同聽掖門笳。此方舟集饒蝦菜，匹馬人來正菊花。共訝使君親釣客，許將篛笠卧霜衙。

掌雷來顧兼惠酒米
旅食何堪百欲無，提攜忽訝滿僧厨。匙翻白雪應加飯，杯續清宵免更沽。半世羈愁憐短榻，移時高論失窮途。獨慚口腹煩安邑，屢向溪園夢轆轤。

甲午九月寓清源太平寺乙未再至復値九月柬傅臬司掌雷
去年鈴閣俯秋光，午夜歌鐘醉舉觴。別後常思明月滿，重來仍遇菊花黄。屢煩書札憐貧病，應見形容笑老蒼。木榻尚存僧舍冷，又將旅夢擾空香。

清源寺夜有懷舍弟觀仲隨叔
西風牢落贊公房，百里滄波是異鄉。誰解綈袍遮短褐，幸留明月伴空牀。雁來古渡天如水，葉下秋城徑有霜。諸弟故園黄菊滿，卽今何處擁壺觴。

雨
霜催落葉晚紛紛，細雨何堪永夜聞。馬自恆饑悲伏櫪，雁雖遭溼不離羣。橫流近接黄河岸，曉日全遮岱嶽雲。聞道三齊遊俠地，祗今賓客憶田文。

靈巖寺
天畔靈巖已昔聞，石橋花雨正紛紜。楓林亂掩浮圖出，黛色遥從泰嶽分。古殿橫闌迷赤箭，秋泉帶葉下靑雲。伊蒲㑹罷僧厨飯，倚杖看碑到日曛。

其二
雲外笙簧擁碧霞，遊人爭看銕袈裟。虛巖白映山南日，老菊黄垂洞口花。溪水過橋喧鶴鸛，松根出石走龍蛇。飛梯萬仞棲眞地，可許尋源問鹿車。

齊河道中
河流頻入汶陽田，大國笙竽憶惘然。百里豺狼鳴白晝，誰家雞犬卧寒煙。黄榆亂塞門前路，赤地猶橫隔嵗船。爲報遺黎應努力，軍需方急水衡錢。

柬謝清源諸友
池頭風急早霜含，有客招尋得遠探。市近晚沽桑落酒，船來初擘洞庭柑。一時愁困憐司馬，諸子才名繼濟南。多病比年常戒飲，爲君重醉菊花龕。

別愁
庭槐落葉已深秋，雁影霜華起別愁。擊鼓夜喧靑雀舫，閉門寒問黑貂裘。淵明乞食慚冥報，杜甫因人作遠遊。白飯黃雞歸正好，江帆細雨待春流。

至都張庶常上若卽日招飲
擔簦千里汎波光，未拂塵泥入畫堂。慚對故人詩總廢，喜逢新月酒初香。髙才玩世容金馬，野客逃名叱石羊。說向古今俱黯澹，斷雲秋樹晚蒼蒼。

社集金魚池柬韓聖秋紀伯紫姜匯思鄧叔奇
南郊宮殿鎖遙空，今古憑欄感慨中。故里秋花三月別，天涯詞客一罇同。朱魚就日衝寒藻，白雁呼羣度晚風。世事安危公等在，疎狂應任鹿皮翁。

長安雜興
黄榆霜老角聲哀，萬里風雲塞上來。到處狼裘圍蹴踘，四時龍管動蓬萊。憂天憶上劉蕡策，失路難登郭隗臺。蕭寺雪深鐘鼓後，可憐燈影撥寒灰。

其二
三韓風俗漸宜人，曳履鳴璫記未眞。酪酒半醺鷹在臂，柴車塞路馬隨輪。侯門競致軒轅鼎，羽客猶存處士巾。獨有中官雙鬢雪，時時涕淚說艱辛。

其三
日落盧溝沙亂飛，城頭風雨折旌旗。囊空尚欲沽鄰酒，秋盡何人問客衣。絕域草衰蒼隼健，故園溪淺白魚肥。朱門夜夜鳴簫鼓，未許羈愁夢暫歸。

其四
長途列戟滿荒墩，城巷生魚水氣昏。五利燒丹招海士，相如作賦買長門。黄雲夜照緣邊戍，白骨秋沈落葉村。我自鋤茅依絕巘，莫將悲喜問乾坤。

其五
趨庭猶記說朝班，雙闕龍旗碧漢間。一自鼎湖隨玉仗，至今雲壑掩柴關。泥塗愧枉羣賢顧，蓑笠還尋十畝閒。惜別漫傾燕市酒，霜梧落葉滿西山。

出都前一日韓聖秋紀伯紫徐德蜚張青琱鄧叔奇社集龔孝升先生龍松館分韻得眞字
十載垂竿愧隱淪，暫來京國益酸辛。人情慚覺悲歌少，酒客依然意氣眞。塞外霜高廻雁影，松間月小照龍鱗。明朝匹馬燕南路，冰雪將無念遠人。

題陳廣文玉笥書樓
蜀葵花滿廣文居，殿閣風凉緩帶餘。闕下冠裳懸筆札，南來僮僕解琴書。茶煎楚菊霜前蕊，飯煮嚴陵瀨上魚。獨怪譚詩親野客，月明常自叩寒廬。

其二
攤書高擁赤闌干，樹杪浮雲得遠看。海內交情誰古道，十年詩興滿長安。倦遊暫卧芙蓉國，好客難供苜蓿盤。亂後西陵山水在，憑君孤棹入煙巒。

己丑七夕作詩慰子勉悼亡今兹乙未七夕忽忽七年矣詩尚在壁間見之愴然作一首
七年風雨各蒼茫，尚有題詩在汝堂。當日房幃愁獨掩，幾時兒女忽成行。初秋暑退輕雲白，久客池乾老竹黄。夜看雙星悲歲暮，那堪涕淚說行藏。

送邯鄲令
風消臘雪暖煙開，夜火驩迎宓子來。莫厭輪蹄分染翰，何人案牘解啣盃。數家古寺廻車巷，十里寒沙掠馬臺。一自洪波高詠後，只今重遇謫仙才。

送劉雲麓令蘄春
楚江遺老困鳴弦，千里春光屬望偏。入世可堪仍灑落，愛人何處不潸然。褰帷路濕黄梅雨，漉酒秋登赤壁船。我夢三湘明月好，幾時蠟屐擁湖煙。

寄殷伯巖遊嵩岳
壯歲棄官尋五岳，早春乘屐訪三花。時逢好友俱堪老，每到名山卽欲家。滿地松雲閒白拂，半天笙鶴遠清笳。慚予人事空瓢笠，目斷長河萬里槎。

寄惲十四含萬
秣陵積雪擁歸輪，生死論交十二春。醉記隱憂同涕淚，老逢喧樂總酸辛。天邊甲胄疑無路，海畔菰蘆合有人。聞道近騎緱嶺鶴，大河南望隔風塵。

張覆輿往依冀鹺使公冶久無消息
太行春樹幾重煙，老别庭幃亦可憐。錦水有人留杜甫，素屛何處覓張顚。浮生半寄青山道，萬事難酬白髮年。正是中條花滿谷，故園遙待紀遊篇。

再至都有懷楊猶龍時以學士出爲晉泉
京塵如雪晝㝠㝠，卻望羣山雨後青。過眼春光愁獨語，隨人畫角曉難聽。行憐杜宇離燕徼，夢踏楊花度井陘。料得政閒方見憶，月明爲叩草玄亭。

晉陽喜晤明州周茂山
四月邊霜吹寶刀，官厨漉酒見綈袍。山圍樓閣春花暮，人望關門漢月高。亂後羨君棲絕域，狂來隨地着吾曹。黄昏細話天台寺，杖底如聞萬壑濤。

鄴中柬宋太守艾石
葡萄葉落蔓初盤，古寺鐘聲動曉寒。塞馬嘶風依梵閣，城烏帶雨下旌竿。近家山水貧能到，失路人情久漸安。爲謝鄴中賢太守，頻沾綺席愧交懽。

妹家久寓太湖歸甯四載復爾南旋予病送至清源命弟護往作詩寄妹壻路三吾徵并乃兄蘇生
長河風浪擁秋暉，送汝扁舟掩淚歸。弟妹一時俱海畔，煙霜千里隔庭幃。病當離別擎杯懶，老戀家園作客稀。爲報太湖雙隱士，白雲常護故山薇。

酬魏都諫環溪
故山何日拄孤藤，夢在丹崖最上層。諫獵共傳焚後草，翻經不斷夜深燈。慚將皂帽還塵市，怪到朱門得戒僧。秋水滿園歸雁急，㑹看霜雪冷魚罾。

送劉子獻歸潁州并寄與襄幼功公勇公定蘇懋猶諸子
日澹霜林曉氣寒，河橋酌酒重相看。時當歲暮思歸急，老戀知交欲別難。湖海金戈休浪出，家園綵服有餘驩。穎川故舊如相憶，白髮蕭條一釣竿。

孔觀察心一枉顧衡門
久無書札到春明，使節驚傳父老迎。正倚孤筇看雪樹，何來五馬扣柴荆。艱危漸覺同人少，踈散應知入世輕。愧我老依壠畝外，對君猶自較陰晴。

雪
正愁冬暖麥畦乾，忽覺中齊布被寒。曉見柴門拖翠竹，起催童子拂朱欄。誰家歌舞壺觴急，滿地征輸道路難。願得年豐羣盜息，野人生計只盤餐。

雪中甯侍御
清晨飛雪滿雕弧，愧子經門駐馬呼。久戀茅簷終口坐，但過泥巷待人扶。長林縱獵寒方壯，樂事關心老自無。㑹見馱囘狐兔滿，擊鮮同付酒家罏〔一〕。
【校】
〔一〕按：「罏」，底本原作「鑪」，誤。據康熙本改。

雪中王襄璞表兄邀同鄭子勉趙秋水路吾徵妹丈及家弟觀仲隨叔同飲
庭前積素擁朱欄，騎馬邀賔卜夜懽。歲暮肯虛今夕㑹，時艱猶幸此方安。盃傳雪酒消銀燭，饌飫冰魚列玉盤。歌管未終詩總就，一時争向醉中看。

憶山居
結茅山頂已成村，萬壑千峰遶一門。暫向溪園收晚稼，遂教石屋鎻朝暾。地連虎豹林眞寂，氣雜煙嵐日易昏。㑹待花開巖谷煖，共攜書卷宿雲根。

雪後
薄雲翳日曉悽悽，雪滿空林亂竹低。欲向遠山頻眺望，可憐無地足攀躋。爐邊紫石硏龍尾，䆫外黄梅放虎蹄。竟日焚香還自醉，漫言深谷有丹梯。

南和白函三先生雪中饋酒
南和刁氏稱名酒，徠水滄州未足班。怪自幾時傳釀法，眞令一酌破愁顏。衰年口腹勞擔荷，雪路泥塗愧往還。方外有期俱未遂，春來何處問青山。

除歲
除夕無營坐晚煙，隔鄰鐘皷厭喧闐。賀正門狀愁須避，換舊桃符費可捐。細草垂盆寒更綠，春花近火放初鮮。故人折柬招辭歲，未到黃昏已醉眠。

晩過甯元著
地爐簾閉小堂春，燭下開筵坐錦茵。幸有壺觴消晚歲，不愁風雪阻比鄰。歡娛再見青陽節，離亂難禁白髮身。冉冉百年吾自醉，莫言人世有風塵。

再過甯元著
依然積雪滿庭柯，居近何妨旁晚過。百歲流光催彩勝，萬方春色隱彫戈。爲消永夜寒常聚，莫笑衰翁醉自歌。計日冰開同把釣，午橋煙柳待漁蓑。

雪後訪胡遜谷不遇聞赴張崓村莊
歲殘羣向市城忙，君獨攜書赴草堂。野外人情眞脫畧，老來心事易悲凉。枯林半露遥山白，饑雀低鳴宿草黄。爲問平安窗下竹，春風何日待飛觴。

雪後飲二弟新軒
城下軒開亂木藂，晚天晴雪舞廻風。喧聞鳥雀窗逾寂，白映闌干色倍紅。舊架詩書遺澤在，老年兄弟一罇同。但教俗遠多幽事，莫羨高門結搆崇。

守歲三弟宅諸甥姪畢在
黄昏隨俗散燈香，少弟開筵待舉觴。一室娛心看老幼，百年稱意各行藏。多譚往事渾如昨，每遇良辰尚欲狂。又得太平終一歲，漫斟柏酒望朝光。

與胡遜谷鄭紫沔歩訪馬弼公高齋留飲
止緣多病謝華筵，躡屐高齋興偶然。豈料清罇成好㑹，頓令白髮忘衰年。爐催春色盆花早，雪浄臺紋錦石圓。爲愛主人耽閉戸，不妨野老往來偏。

元夕
少歲觀燈入夜闌，燈昏燭盡有餘懽。卽今强逐游人出，未覺心隨樂事寬。筋力漸衰安早卧，冰霜滿地怯春寒。況聞關塞烽煙逼，目對繁華獨懶看。

懷庸庵從軍荆南
洞庭鐵騎接江沱，遊子從軍歲月多。萬里愁心看過雁，五更歸夢失鳴駝。峴山人憶羊開府，銅柱功推馬伏波。安得普天無戰伐，早拋戎服着煙蓑。

豈料
少年猶記遇滄桑，土窟山巔日走藏。僻性那知人眼白，安居喜見鬢毛蒼。心隨麋鹿遊丹壑，身在菰蘆戀草堂。豈料臨衰看變態，斷蓬漂梗總茫茫。

無事
元夕已過一事無，頻有好鳥林邊呼。雪屋窗晴供散帙，石堦矢響看投壺。方外同心得數子，膝前娛老戲兩雛。何處亂離客勿道，但能飲酒甯辭沽。

送都人史允公以吾邑學博新遷國子
每向春風醉草堂，不嫌衰病異行藏。花時正擬爲歡早，别後誰禁引恨長。十載内遷仍學舍，數椽官邸是家鄕。從容朝退眞無事，莫以懷人罷舉觴。

奉寄孫鍾元先生時居蘇門年九十二歲傳有足疾未瘳
邯山惜别是何年，海内清流向百泉。未遂從遊時已暮，空慙失學老多愆。黄花對酒籃輿穩，皂帽藏名木榻穿。近道溪堂饒勝事，承歡眞賴子孫賢。

其二
邵許高風遠尚存，傳經一代又蘇門。庚年近百衣冠古，意氣親人履杖尊。客裡桑麻成井邑，山中禮樂自乾坤。徒聞處處行窩待，數載先生不出村。

懷魏侍郎環極
徵書自下子陵灘，回首浮雲塞外寒。豈以華簪移晚節，似聞封事動長安。時危漫擬還山早，祿厚應思報國難。千里故人魚鳥隊，但將書札勸加餐。

懷太原傅靑主
曾約溪村訪釣竿，數年設榻待君歡。亂離苦憶良朋少，衰病應愁遠道難。晉國山川容白髮，中原天地此黄冠。幸將卷帙傳高跡，日向晴窗展畫看。

過邢州飲李都五嶁下水村
懷人春到古邢州，老友開尊碧水頭。齒髮未彫驚善飯，風塵隔世笑多愁。山堂對雨鳴金管，沙柳垂煙罣石樓。人在瀟湘那忍别，况聞汎月借鄰舟。

其二
莫怪陶潛早拂衣，故園難別釣魚磯。鄰封閒有吾徒在，北竹高如此地稀。旋網紫鱗充客饌，臥看白鷺近簾飛。清溪一道桑麻接，半醉垂鞭薄暮歸。

飲顧廣文逢伯宅
儒宮下馬問鱣堂，書畫船中薜荔裳。白髮才名驚促席，黃昏歌管助飛觴。映窗雪綻盆梅古，隔院香傳翠柏長。肯遂結廬滏水畔，柳花蘆月共滄浪。

偶作
不將短髮向風塵，小院春晴臥碧茵。花鳥關心如好客，乾坤剩物此閒身。醉醒總愛山罇滿，出入新從竹杖親。每向太行雲外望，桃源深處是何人。

路妹丈吾徵邀同諸友飲甯侍御城園
幽客招尋曉便催，隔鄰移席看花開。卻驚草色深遮徑，不斷香風暗入盃。懶負青春稀策杖，醉忘白髪强登臺。年來此㑹眞難再，頗盡西園鄴下才。

春寒獨坐
風驟春寒曉日昏，幽棲不用掩柴門。庭槐早見鴉哺子，盆石旁栽竹有孫。正好看花難出郭，與誰同醉漫開罇。堦前細草濛濛溼，城市無喧似遠村。

邀諸友南園不至
南園花向水邊開，每歲春遊必數囘。可惜緋桃今已謝，頻邀朋輩問誰來。憂時减興難移杖，駐老無方合舉盃。芍藥尚遲風漸暖，綠楊影裡有尊罍。

風異
春暮何堪風怒號，曉寒重着舊綈袍。林花似雪飛沙徑，壠麥禁霜掩翠濤。賊壘慚添關路隔，捷音頻送驛人勞。獨憐野老嗟何用，夜夜愁看太白高。

欲往山居不果
聞道西來虎豹多，山靈應怪世人過。遙憐蓁莽埋廬徑，無數桃花落澗阿。愧我生平耽水石，畏人相見說干戈。登高側望層雲外，猿鳥峰頭好嘯歌。

過劉竺南林亭
春寒出郭畏途賖，愛汝林亭隔數家。辟世古人常井邑，高吟何地不煙霞。牆垂野蔓添新綠，雨溼飛紅定落花。燭影半扉通直巷，歸來城闕自鳴笳。

感時陰寒不雨忽已春暮
一月春無十日晴，園林四月未聞鶯。書窗曉近銅爐煖，羔袖閒持竹箑輕。久信行藏眞有定，誰傳消息浪多驚。三農拭目瞻時雨，共道年豐任甲兵。

每日
非關晨起待髙舂，剝啄無人到老農。盆養遠花開橘柚，池添新水種芙蓉。煙霞有約孤筇在，齒髮驚心萬事慵。每到黃昏燈影下，坐看兒戲過宵鐘。

春盡
擬到三春日日遊，春來花鳥轉深愁。桃經風隕難爲實，燕怯霜寒何處留。皷角諸邊明戍火，樓船萬里絕江流。蕭條節序繁華過，極目陰雲助白頭。

春過
小園春過綠成圍，鳥雀聲閒客到稀。性好遊遨貧懶出，身多閱厯晚知非。漫因短髮憎明鏡，敢恃輕寒換薄衣。聞道滏陽花欲盡，可憐寂寞度芳菲。

四月六日始暖
柴門煙暖綠初匀，三月雖過尚晩春。笳皷不聞原僻地，風霜厯盡自良辰。怕臨廣座人憎老，只解閒吟道合貧。芍藥柳花休浪度，試看烽火照三秦。

李都五約往竹村避暑熱不果赴再約以秋
屢約溪堂訪芰荷，長途赤日懶經過。遙知亂竹圍雲水，中有幽人獨嘯歌。早喜斑鳩呼暮雨，曉催黄犢種秋禾。舊遊憶在登高後，紅葉清尊入夢多。

新秋柬胡遜谷
炎蒸三伏罷長吟，忽聽城南薄暮碪。誰解知幾如去燕，每逢出郭羡遙岑。園經久雨花爭發，人到新秋病易侵。臺畔綠槐涼几榻，好攜詩卷坐幽森。

城南
時從野老問桑麻，無病何妨益鬢華。薄海征鐃傳羽檄，遙村社皷隔霜笳。客來自剝青桐子，日暮偕看白藕花。偶向城南茅店醉，歸來溪柳半藏鴉。

七夕望雨
旱後霪霖濁浪深，秋來禾黍旱仍侵。烽煙正賴徵輸力，災眚誰知造物心。燕市迎涼矜伐皷，朱樓遲月鬭穿針。常年此夕多陰雨，望斷中宵淚不禁。

秋到南園
幾日南園芍藥香，今來榆柳早疎黄。病難觸熱甘塵市，秋好看雲坐石梁。正喜地偏安稼穡，誰令穀賤聚舟航。年來處處還村社，日暮歌聲助舉觴。

暑過
澤國陰多曉自寒，荷池花葉未全殘。客來正喜琴樽暇，暑過眞如法令寬。石鼎茶聲看蠏目，藥欄秋色上鷄冠。烽煙漸遠西成稔，飽食應同父老懽。

中秋早寒
孤城風急斷寒碪，一夜庭槐落葉深。簫皷始知嘉節到，尊罍忽動少時心。蒹葭色老迎霜雪，蟋蟀聲悲自古今。玩月故人俱白髮，更闌莫訝酒頻斟。

徐編修原一自江南赴都便道過訪
掉頭東去臥江濵，忽訝髙車問野人。共倚消兵關草檄，肯令辟地有垂綸。風霜道劇行應緩，故舊交稀老倍親。十五年中纔一聚，忍將別酒望征塵。

聰山詩選卷六　五言絕句
種竹
種竹茅齋下，忽覺茅齋冷。雨餘秋月生，窗上溼疎影。

郡夜
數月居水村，㝠心就寥廓。今夜城市喧，强睡厭寒柝。

十一月十一日
夜來布被涼，起見霜樹結。薄雲午未開，日光澹如月。

夜溪
昨日山雲黑，沙邊見新漲。夜靜水空明，魚遊星月上。

寄伯巖
不愛蘭陵酒，還山弄石瀨。全家住碧空，書聲落天外。

其二
不得隨君隱，西望空徘徊。舉頭愧白雲，知從君處來。

病
病裏中秋過，重傷九日來。可憐城市裏，不見菊花開。

曉見
林霧曉不開，西來失青嶂。何事冒寒行，霜落鬚眉上。

早蜂
早逐春風來，霜雪避何地。茫茫兵甲中，先機羨爾智。

落花
春風忽欲闌，有杯莫放手。試看落地花，還得上枝否。

郊夕
長堤下暝色，月出野塘虛。何處兼葭響，煙中人打魚。

夏
片雲過驟雨，天際晚來空。跂足閒窗下，樓高得遠風。

雨後
忽覺絺衣冷，殘雲度草堤。杖藜歸舍好，驟雨不成泥。

酌酒
酌酒桃樹陰，落花眼中過。酒盡君莫還，醉卽枕花臥。

客至
臥嫌人語煩，移牀就古寺。君來看水雲，莫說城中事。

作屋
門前莫樹籬，欲令煙水接。伐柳作梁柱，屋內生枝葉。

聰山詩選卷七　六言絕句
避暑西巖
簾下科頭散帙，雨餘赤腳疏泉。鷄犬無聲髙臥，夕陽滿樹鳴蟬。

其二
沙鳥飛鳴水檻，漁舠歸繫柴門。飽飯蓮房菰米，居然北土江村。

其三
荻路賖通遠圃，茅堂俯對高城。昨晚西山雨黑，夜添枕畔泉聲。

其四
蠟屐常尋草岸，柴車不近風塵。翻笑桃源多事，避秦說向漁人。

其五
牆上雨生短草，堦前雲拂長條。獨酌欲尋酒伴，何人曳杖溪橋。

其六
小榻涼生細簟，遙村雨隔疎鐘。怪底香風不絕，池塘開滿芙蓉。

其七
早起腰鎌帶索，興來擊木呼瓢。遶舍新栽果樹，窗連翠竹紅椒。

其八
晚計門添水石，貧家屋戴泥塗。近世人工指摘，著書敢號潛夫。

其九
到處青山紫蕨，有時白羽黄冠。戰伐祇今何地，是非不近魚竿。

聰山詩選卷八　七言絕句
甲申襄事畢避亂吳下有懷先塋
一坏零落草霜孤，夢到寒原血欲枯。幾布鄉書皆未達，墳前今已種松無。

寄舍弟觀仲隨叔
孤舟風雨宿春沙，腸斷江頭聽暮笳。書到若逢慈母問，但云遊子不思家。

答人
日日秋陰命笋輿，故人天上落雙魚。荷花未老村醪熟，爲道無閒作報書。

殷睢甯伯巖棄官北歸
蕭然孤劍下南徐，父老江邊擁使車。歸路不須船載石，年來嬴得秣陵書。

其二
解薜南遊忽二年，怪來鬚髮老河邊〔一〕。故人零落行將盡，與子重逢亦偶然。
【校】
〔一〕按：「鬚」，《篋衍集》作「鬢」。

其三
蒼藤遙挂野雲間，白雪黄芽譜大還。不用海邊求術士，風塵廻首卽仙班。

其四
茅堂高結水南村，猿鶴猶嫌近郭門。君自掛冠吾意決，秋來攜手入雲根。

題明妃畫
五月邊霜毳帳秋，羅衣脫盡換貂裘。蘆笳一夜腸應斷，畫上何緣不白頭。

寄路甦生兄弟久寓吳門
六年風雨海門潮，目斷征鴻不可招。記得別時春二月，兩行煙柳溼楓橋。

遊仙詞
東風一夜起冰濤，草閣春寒醉濁醪。滿地月明黄鶴下，露花吹冷赤霜袍。

其二
寂寞魚龍出浪遲，城頭畫角曉風吹。人間一日如千日，安得逢君看奕棊。

南園
孤亭高峙滏河干，落日松陰下碧湍。山鳥亂啼人醉臥，野花吹滿鹿皮冠。

宿野刹
醉到禪扉已二更，還從支遁說無生。幽簾不動空香滿，午夜蒲團落磬聲。

臘月十五夜
空堂月出夜如煙，笳皷風高雪後天。幸有好懷應盡醉，重看月滿是明年。

早起
愛看沙渚汎輕鷗，早起移牀對碧流。禮法不攻魚鳥隊，管甯何事悔科頭。

村夜
月落溪村暑頓清，野人高臥夜無驚。遠風忽動堤邊樹，夢裏渾疑是雨聲。

李臺辰赴淄川丞
宦海風濤正渺茫，怪君何事有離傷。髙軒已駕知難挽，獨把移文向草堂。

社集憂旱
烽火頻驚海上軍，還將濁酒慰離羣。可憐落日荒原上，多少扶鋤看白雲。

飲野人草堂醉後汎舟漳浦
孤村雲木隱龐公，紫蓼蒼葭小徑東。多少樓臺隨雨散，獨將茅屋待秋風。

其二
風吹何處稻花香，醉裏狂歌上野航。怪底不知殘暑在，人家一帶有垂楊。

其三
隔岸棊聲散錦鷗，茅堂高臥海雲秋。沙邊日落長林晚，遙見歸人立渡頭。

其四
醉别山翁日欲沈，遠天風雨渡寒碪。村邊一望秋禾滿，舊路依稀不可尋。

省稼
鷄犬遙村亂夕陽，滿圍禾黍碧雲香。莫言秋色愁無奈，九日黄花得酒嘗。

寄懷路妹壻吾徵
風雨難招客子魂，浮家萬里臥江村。姑蘇臺上應囘首，白日寒煙是薊門。

其二
中原消息問征鴻，衰草遙連碣石宮。最是愁人秋色裏，江南江北盡丹楓。

其三
十年烽火老愁顏，海外孤雲去不還。我昔題詩應尚在，相思常到洞庭山。

午橋
午橋南去水茫茫，樹裏柴門是草堂。數日不知鴻雁到，滿天秋色下衡漳。

題人野亭
溪上孤亭草樹幽，月明常醉木蘭舟。門前處處秋瓜滿，猶恐人疑是故侯。

黄花谷
竹杖尋源入上方，滿山槲葉晚蒼蒼。亂碑零落遊人少，一道飛泉下夕陽。

其二
秋入孤峯海雁來，寒雲落木滿蒼苔。何年玉女乘虬去，明月猶縣掛鏡臺。

九日登南城
古戍寒煙起塞鴻，萬家碪杵夕陽中。依然少長登高㑹，短髮難禁落帽風。

霧
每向高樓待月明，連宵風雨暗秋城。林邊野霧衝簾入，共道明朝得早晴。

溪上
微霜昨夜下庭槐，水畔閒登萬里臺。兩岸蘆花飛白雪，午橋煙裏一舟來。

送諸友應舉北上
邊風吹落海門秋，客舍星霜憶舊遊。滿地蘆笳催夜月，不堪重問釣魚舟。

其二
難將蓑笠伴賢書，馬服山前有敝廬。京洛故人誰尚在，十年風雨隔樵漁。

舍弟入都
雁羽衝沙入薊門，連宵北望海雲昏。故園高臥愁如此，細雨孤燈何處村。

寄西山殷伯巖王都鄰張覆輿諸逸老
未遂幽棲學向平，出門空對遠山晴。知君細酌秋雲裏，也向朝暾指郡城。

周八公
京塵吹滿故人車，閶闔門開好上書。月下送君猶昨日，異方風雪二年餘。

其二
年來踪跡半江湖，萬里移家入上都。海內文章相識徧，還將車馬問潛夫。

南園省梅
土寒北地梅開少，每憶林香欲作家。可惜數朝人事裏，春風吹老隔年花。

雨後
雨後看花踏錦泥，殘雲猶傍古橋西。黄鶯也解留春色，只在棠梨枝上啼。

送人
水國陰雲落塞沙，故人匹馬向天涯。此時薊北春將晩，一路風吹楊柳花。

望嶁山
草徑傾危百丈縣，山頭樓閣鎖春煙。醉中曾倚樓前樹，當日登臨是少年。

茅堂
小院茅堂近郭門，科頭竟日擁山罇。夜來葉上蕭蕭雨，窗外新栽竹數根。

不得舍弟消息
故里鶯花滿敝廬，春風不見薊門書。暫醒午夢愁無奈，津市南頭看打魚。

寄冀襄陽公冶
烽煙南北總消魂，聞道襄陽近鹿門。我欲乘舟渡江漢，卽今高士幾人存。

其二
置酒高臺擬大風，紅旗甲馬舞兒童。自從草滿春陵宅，漢代威儀想像中。

其三
河朔音書隔楚煙，十年無淚拜啼鵑。仲宣樓上休南望，細雨蒼梧亦可憐。

春色
堤畔經冬雪欲消，暖煙溪柳拂長條。遊人何處探春色，只在城南第五橋。

茅屋成
溪上新成屋數間，柳花蒲葉滿松關。醉來白眼西窗下，臥看煙中馬服山。

獵
霜飛水落海門東，鐵面雕弧逐晚風。狐兔馱來不下馬，揮鞭直入未央宮。

坐子勉閣中憶舍弟觀仲久留都下
千里驅車入暮笳，御河煙柳半塵沙。别來寒食無多日，小閣風吹楝子花。

樗櫟
溪上高臺晚自登，臺邊樗櫟影層層。漫言惡木還須剪，留取寒梢掛紫藤。

汎舟
水漲溪橋欲暮天，同人載酒泊村煙。醉眠忽覺春衣冷，兩岸梨花月滿船。

燕京卽事
地爐朝進白羊羹，處處霓裳間錦箏。賜得紫貂新暖帽，御橋霜冷駱駝聲。

其二
塞雲宮月遠蒼蒼，蕭后粧樓亦渺茫。四百餘年池水換，依然風動芰荷香。

其三
移來內市旁松寮，呵殿聲囘散早朝。拚得金錢矜意氣，素磁爭認舊哥窰。

其四
聞道西山翰墨留，風雷午夜護銀鉤。可憐石馬荒榛裏，明月霜笳萬里秋。

其五
金環盤髻覆輕紗，秃袖花鞭白鼻騧。共道禁城春色好，莫同靑塚怨琵琶。

其六
山前兔急雁飛號，黑霧黄塵落毳袍。獵罷歸來催夜飲，江南少婦解弓刀。

其七
漢畤秦原罷曉鐘，黄綃牙軸市塵封。畫圖往往多隆準，傳是先朝舊御容。

其八
日暮垂鞭過畫樓，市旁舞女木綿裘。歌聲尚帶殊方語，半是揚州半潞州。

其九
郊外香車錦作幃，順城門下馬爭飛。獨憐貧女無顏色，拾得殘蔬首戴歸。

傅掌雷枉駕僧舍
野寺霜高旅夢孤，堦前馴鴿避傳呼。市人莫訝勞驄馬，此亦長安舊酒徒。

汎舟明湖
芙蓉橋下碧湖灣，落日漁舟自往還。倚杖獨尋高處望，隔城煙寺佛頭山。

其二
北風蕭瑟冷秋菰，水畔青帘問酒罏。醉裏狂歌驚兩岸，不知羈客是窮途。

其三
女牆倒影下寒空，樹杪飛橋渡遠虹。厯下人家十萬户，秋來俱在雁聲中。

其四
四郭山圍嵐氣昏，竹籬疎樹一江村。醉中見月忘風露，夜半吹簫過水門。

其五
茂苑荒臺鹿自遊，斷垣衰草隱朱樓。宮中只有明湖水，依舊潺湲出御溝。

其六
百年爭誦李于鱗，濟下山川若有神。一自文章風雨散，往來湖上復何人。

宿靈巖寺
雲屐初從泰嶽還，石林斜日草堂閒。上方鐘定無飛鳥，一片秋聲葉滿山。

清源望路妹壻不至
胥江六月理歸舟，客邸霜華塞雁秋。望盡落帆人未到，滿天紅葉下寒流。

紀異
萬里陰風捲綠疇，看花猶著敝羊裘。年來事事如遼左，四月霜飛大漠秋。

豫讓橋
國士英靈死未休，石橋遺恨古邢州。千年强趙俱腐草，水到橋邊咽不流。

聰山詩集補遺
聯（二首）
書堂
眞理學從五倫作起，大文章自六經得來。

自題書室
學古之志未衰，每日必擁書早起；于世之心久絶，無夕不把酒高歌（以上《篷窗附錄》卷上）。