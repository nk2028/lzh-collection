雙硯齋詩鈔　卷一
登燕子磯（庚申）
奇境闢洪濛，登臨俯太空。雲連京口白，日射海門紅。松子落如雨，蘆花狂趁風。明朝渡江去，願借大王雄。

夜泊金山
江上疏鐘度，雲峯入暮青。樓臺開四面，泉水味中泠。薄霧不遮塔，遠鐙時亂星。灑然羨漁父，煙月卧寒汀。

三月廿三日紀夢（辛酉）
曉日蔥蘢上茜紗，枕邊清夢不離家。分明昨夜依慈母，笑說長安看杏花。

散館後將乞假南旋先呈諸父（壬戌）
記得殷勤勖祖鞭，長安小住忽經年。敢誇瀛島承先世，稍喜泥金慰膝前。宦况如船初入海，鄉心似箭欲離弦。鴻魚爲報還家信，約畧江南五月天。

高郵道中（癸亥）
百里高沙路，蒲帆盡日過。芙蓉山郭小，楊柳水邨多。不斷魚鰕市，時聞欸乃歌。一杯聊自遣，清嘯出鷗波。

召伯湖
召伯湖千頃，鳴榔處處聞。沙痕隨岸盡，颿影隔隄分。霧重溼如雨，鴉多飛作雲。聯吟興不減，把酒話斜曛。

蒙陰夜發
野店人初起，山城烏尙嗁。壓檐霜氣重，入樹月光低。寒柝催雞口，新芻健馬蹏。當鑪誰賣酒，鐙火大隄西。

羊流驛道中
一聲雞唱半天星，僕僕征車不暫停。凍浦踏開人跡白，亂山圍住馬頭青。楓林宿霧三叉路，楊柳西風十里亭。道左羊公祠尙在，殘碑讀罷有誰聽。

雨後登陶然亭二首（甲子）
吹面西風瑟瑟寒，疏林缺處見西山。一聲清磬寺門近，恰有癯僧汲水還。

行過窰臺路轉幽，積霖初歇作清遊。夕陽滿地蘆花水，仿佛桃根古渡頭。

秋齋遣興四首（丙寅）
怒雷昨夜逐蒼虯，曉雨琤瑽響竹樓。漠漠沈陰吹不散，輕寒釀出十分秋。

涼風颯至北窗陰，筆架琴牀潤轉深。客界烏闌主研墨，要翻古帖寫來禽。

連宵新雨欲迎秋，小圃幽花翠幄稠。烏鵲不飛銀漢迥，一天涼意到牽牛。

薄暮風生暑氣微，嫩涼已可著羅衣。鳳仙花外雨初過，幾點溼螢高下飛。

題蕭山汪氏雙節堂集為蘇潭吏部作二首（蘇潭名繼培，予乙丑分校所得士）
奇行翻成偶，清操合並傳。迴瀾雙赤手，恤緯兩青年。呼搶真無地，艱難報所天。藐孤今皓首，苦廢蓼莪篇。

昨歲收珊網，桐孫毓秀殊。家聲承老鳳，壺範述慈烏。綸誥襃貞婦，琅函集大儒。感君能養志，搦管紀勤劬。

送王竹嶼之官杭州二首
秣陵曾記把杯時，又向京華接羽儀。賦別頓教千里遠，論交翻悔十年遲。書生作宦終非俗，名士傳家例有詩（新刻尊甫葑亭先生《雙佩齋集》）。一片盧溝橋上月，照人今夜是天涯。

鴛湖東去峭帆收，松嶺錢江是舊遊。定有前身證坡老，故令通守到杭州。不妨觴詠才原大，如此湖山仕亦優。羨絶板輿堪奉母，絲絲官柳六橋頭。

題魯海漁桐陰擫笛圖三絶
幾樹梧桐一院陰，有人吹笛寫秋心。傳神虧煞丹青手，紙上猶聞裂石音。

賓主喧闐太乙舟（陳石士齋名），鶴飛孤調李郎儔。更深殢酒不歸去，星漢照人無限秋。

廉纖疏雨滴空階，三弄胡牀感客懷。卻憶桓伊當日事，鄉心一夜到秦淮。

晚晴
半晌廉纖雨，幽軒得晚晴。溼雲低樹盡，斜日上樓明。蝶抱殘紅墜，鶯藏嫩綠輕。春衫宜薄暝，酒意正微酲。

題鄭灌甫雪月觀梅圖（戊辰）
雲裏玉妃翻寶瑟，蟾蜍耐冷繁星失。冰肌姑射試新妝，西風一夜香生室。有人標格最高寒，欲眠不眠蓮漏殘。金缸半燼錦帷卷，抛書無語憑闌干。長河流影向人瀉，茶煙孤嫋鶴欲下。花魂月魄不分明，知誰是我前身者。

團扇
誰家妙製擬裁紈，揮向羅襟暑欲殘。入手便生風駘蕩，對人長似月團欒。忍教秋怨含情寫，曾掩春山倚醉看。要倩羊孚書雪贊，不須搖動已清寒。

題歸廬汪先生象（庚午）
歸廬先生古之人，結廬舊傍湘湖濱。經神治譜千秋業，聖域賢關八袠身。守身便是傳家事，雙節慈親教識字（先生少孤，賴兩節母撫之成立）。歐陽修母范滂兒，小時已解全歸義。含芬綺嵗掇儒冠，硯向蓮花幕下安。棠舍相依皆召杜，藥言親纂陋申韓（治刑名，著有《佐治藥言》）。一編苦守芸香簏，五典三墳是能讀。半壁秋鐙校豕魚（有《秋鐙校字圖》），百城古牒撐腸腹。文心鬱怒筆生花，倒峽詞源氣自華。蕊榜聯翩看集錦，蓬山咫尺又迴槎（乙未進士，徵爲武英殿校書，以憂不赴）。九天閶闔親臨試，帝曰此才能作吏。仙令初飛葉縣鳧，專城遂展襄陽驥。雅抱謙言學治初（著有《學治臆說》），九疑山下雨隨車（初授甯遠，繼權道州）。舂陵行補齊民術（治道州，作《後舂陵行》），泠道人遵善俗書（治甯遠，刋《善俗書》）。浮沈宦海身難健，引疾幡然竟肥遯。爲愛吾廬歸去來，灌園始遂當年願（初謁選，即作《灌園圖》，明素志也）。苦念茹荼雙北堂，捧將天語敬焚黃。贈言集刻平泉石，旌節坊崇大義莊（先生旣爲兩母請旌於朝，復乞言藝林刋之貞石，曰《雙節贈言集》）。城南高閣峩峩起，萬卷藏書課孫子。雞次羅胸細注經，螺紋指掌閒評史（著《三史同姓名錄》）。元日詩成禮告存（晚年，每元旦，必有詩告存），萱蘇益壽道彌尊。去來了了營生兆（自治兆域，表曰「龍莊歸室」），心跡觥觥託夢痕（手訂年譜，題曰《病榻夢痕錄》）。先生本是邦之彦，身世精金經百鍊。錢江東去禹陵西，巋然獨峙靈光殿。我識郎君乙丑年，藤廳風度最翩翩。服膺爲述趨庭訓，會面偏慳掎襼緣〔一〕。昨年捧檄之江路，化鶴丁公已歸去。躡履來登雙節堂，一幀遺象猶儒素。清標晬盎義心融，今日鬚眉始識公。不敢題詩先下拜，瓣香我欲祝南豐。羅刹江邊已秋草，蒼涼古驛西興道。我來不及見先生，太息歸廬歸太早。
【注】
〔一〕按：「緣」，底本誤作「綠」。據改。

喜雪
時節屆三九，屢雨不成雪。南風淡宕來，海氣蒸已熱。中宵朔吹轉，詰旦瑞霙結。初如颺珠塵，繼乃散瓊屑。冷助梅花香，重壓竹枝折。黃昏勢未已，入夜愈聯綴。衾寒睡易醒，柝凍聲欲裂。晨光透熹微，書幌映皛潔。開門添霽色，燦若銀屏列。幽意洵曠怡，民情更欣悦。豈惟禾稼登，兼卜萑苻絶。兹州濱大海，港汊肆餘孽。所期屢豐年，窮黎快餔啜。山城飽稻粱，水鄉足魚鼈。斯民足生計，甯復事剽竊。念此盈尺祥，一笑開眼纈。推窗對玉山，滿酌醁醽洌。

宿雨
宿雨不得霽，滿庭生綠苔。燕泥當戸墮，蝸篆上簾來。陰重芭蕉展，香淸茉莉開。微涼侵暝色，隨意發新醅。

送甯波司馬陳江洲移官乍浦二首（辛未）
極浦東南渤澥寛，牙旗一角障迴瀾。珥蟬淸節追前輩，驅鱷威名稱此官（君曾隨李忠毅公擊賊海上）。地擁湖山民俗美，畺分吳越海防難。遙知煙雨樓邊路，定有兒童竹馬歡。

兩載明州治行殊，果然循吏是通儒。我來正要鶯求友，君去偏如驥騁衢。報最三年行領郡，移官半壁尚分符。鴛湖儘可供吟歗，莫更句留爲月湖。

勘田太平即事
箬橫東去路迢迢，傍海依山入望遙。蕎麥雪深迷遠岸，蘆花風起咽寒潮。地緣斥鹵生常薄，人是椎愚俗未澆。慙愧道旁諸父老，焚香十里漫遮邀。

堇江晚晴
篷際雨聲歇，當風一啟窗。斷雲低遠岫，殘照澹空江。漾米人爭水，梳翎鳥聚矼。甬東看咫尺，歸棹趁奔瀧。

歸獵圖
長風吹積雪，飛過大蓬山。一騎出林疾，孤禽銜羽還。寒雲壓裘重，新月趁弓彎。去去尋歸路，鳧洲鶴渚間。

望雨二絶
梅雨久不晴，一晴竟半月。灌田事桔橰，毋乃農力竭。

望雲祝天工，一雨無限好。平原早稻秔，官閣閒花草。

九日奉化道中
不爲登高去，籃輿度野原。好山青一縣，遠水白孤邨。秔稻秋畦路，幡幢古寺門。黃昏逕投宿，叢菊繞籬根。

出明州望京門口號
橋迴徑直水彎環，繞郭羣峯擁髻鬟。絶似春明門外路，秋煙一騎看西山。

萬竹園舊居作四首（壬申）
薄宦東南等繫匏，賦歸聊復整衡茅。桃花種處猶前度，燕子飛來是舊巢。三徑未荒陶令宅，十年重到冶城坳。先人手澤都無恙，桂樹成圍竹長梢。

樓臺無力起應難，吾愛吾廬覺易安。刪竹從教風有韻，補梅要與雪爭寒。虛窗塵淨紗宜換，舊壁詩多粉尚完。最愛童時垂釣處，沿池添得小闌干。

瓶花左畔列牙籤，鎭日焚香下布簾。束髮兒能受章句，齊眉婦解理虀鹽。良朋憶舊車頻過，羣從耽吟韻屢拈。淒絶板輿難再奉，素衣無限淚痕添。

不是邨居地亦偏，逌然小住且隨緣。出山泉水眞多事，入坐風光劇可憐。早韭晚菘殊戀戀，春庚秋鴂自年年。便須長作棲遲計，負郭還求二頃田。

題畫二絶
谷口長松澗底藤，石橋山路晚登登。小窗面水成孤坐，斗酒囊琴客到曾。

瓜皮艇子繫前溪，知有柴門傍水西。行盡空山人不見，一灣紅樹畫眉嗁。

畫竹高平書院壁上（癸酉）
我家萬竹園，十畝森寒碧。朅來中山居，槖筆暫爲客。東軒對小圃，頗亦雜樹石。不如王子猷，種竹滿第宅。乃似蘇子瞻，畫竹雪色壁。芒角不可囘，作勢欲百尺。明月落空庭，一片飛鴻跡。

五湖漁隱圖
具區三萬六千頃，中有幽人閒息影。鱸鱠時兼蓴菜香，鷗盟獨對荷花靜。我亦家居傍五湖，一峯縹緲對吾廬。他時好結持竿侶，明月灣頭作釣徒。

中山雜詩二十首
秣陵東去路橫斜，誰種河陽一縣花。瀨水抱城山繞郭，綠楊深處是官衙。

城東卜吉建宫牆，庭檜蔥蘢泮藻香。測景者番眞得地，上頭星象應文昌（學宮舊在城外，今移小東門内）。

虎卧龍跳筆陣雄，夜深光氣尚熊熊。校官碑與平原敘，雙峙琳琅照泮宫（《校官碑》《顏魯公送劉太沖敘》皆在學宫）。

懷白亭懷白府君，桐鄉一例誦清芬。年年父老祈春社，手把椒蘭夾道焚（邑城隍神乃唐縣令白公季康，邑人稱爲白府君。廟後有亭曰「懷白」，可供吟眺）。

繡衣青瑣鎭相望，鳴鳳摶鵬弈葉光。聞道秀才祈利市，歲朝先過狀元坊（城廂有繡衣、青瑣、諫臣、雙鳳鳴陽、鵬摶、狀元等坊）。

花園巷裏鬧餳簫，仙境街前挂酒瓢。貪看卧龍山色好，一時齊上望京橋。

青旗爭看勸農歸，桑柘陰中宿麥肥。行向七鄉圩裏過，水田稜稜畫僧衣。

使君膏澤徧桑疇，十二鄉田報有秋。催賦不須租吏到，邨邨昨已設茶頭（縣志稱，每年錢糧，急公者四十餘里，茶頭排首設茶會催，有蒂欠者罰之）。

農桑樂業最風清，况是弦歌化已行。一角小樓鐙火暗，誰家深夜讀書聲。

水鄉物産最豐饒，茭藕鳧魚上市橋。第一翻匙香雪好，中廚炊出米長腰。

淺紫深紅簇簇開，街頭四月賣玫瑰。一聲聲趁東風喚，多少卷簾人出來（邑産玫瑰花）。

人家生計最勤劬，白氎青氊似錦鋪。省識舞衫歌扇好，爲他辛苦製氍毺（邑民多以製氊爲業）。

沽來邨釀未堪嘗，罈酒深青老酒黃。辜負醴泉名色好，酸寒不中酒材良（所出酒有罈酒、老酒各種，皆劣。城中有醴泉，志稱其水可釀醋）。

秦淮流水綠波長，此處尋源可濫觴。莫道涓涓纔出磵，縠紋已帶綺羅香（東廬山爲秦淮發源之所）。

臼湖春漲碧於油，幾箇漁舟水上浮。打槳女兒年十五，朝朝湖水照梳頭（中山八景，臼湖漁歌其一也）。

羊墓旁鄰左伯桃，可憐生死等鴻毛。踏青人散寒煙暝，猶聽長松戰夜濤（縣西南有左伯桃、羊角哀墓）。

一區廢宅鎖莓苔，此地爭傳正學來。料得千秋好魂魄，崇祠祗戀雨花臺（縣有方正學先生故宅）。

寺名無想通禪悅，庵號巢雲隔市闤。遊徧城南更西望，一枝痩塔補秋山（永壽寺塔，形家以爲補西北山勢之缺）。

石羊頭角尚崚嶒，句漏仙蹤古井澄。惟有琛山更奇絶，春分夜半看神鐙（邑有黃初平叱石處、葛仙翁井，皆傅會仙跡。琛山有大茅君祠，每於春分夜見神鐙數百，則主歲熟）。

花開婪尾日遲遲，擊鉢聲中費酒卮。今夜旗亭明月裏，不知誰唱竹枝詞。

書適
荏苒年華又晚春，小園端合著閒身。攜鋤自劚貓頭筍，作膾思嘗雉尾蓴。紙檢硬黃臨草聖，杯浮大白酹花神。曉風暮雨都吟料，掉首翻勞覓句頻。

爲嚴小秋題憶秋圖
無那秋心逼夜闌，白雲紅樹望漫漫。人從落木聲中老，夢逐征鴻到處殘。千里蓴鱸齊掾去，一番蕭瑟楚詞寒。年來盡醉家山酒，莫向西風感百端。

題一聲長嘯萬松間圖二首
蒼官園住講堂青，謖謖風來酒乍醒。人語濤聲渾不辨，總和鐘響落南屏。

芒鞵曾踏萬松陰，獨對虯枝擁鼻吟。何日支笻認鴻爪，鳳山頂上聽鸞音。

題畫二絶
綠陰深處水如環，載酒何人撥棹還。行過石橋東畔去，脩眉一角六朝山。

支笻來聽響潺潺，囘首琳宫夕照間。恰似天台石梁上，飛流百道界秋山。

偶成
新水鱗鱗沒釣磯，野桃照影覺紅稀。東風似惜花摇落，扶上高枝作蝶飛。

篁邨九弟以素冊乞書新舊作旣應其請復繫以詩
墨池退筆尚崚嶒，手寫蠅頭滿剡藤。廿載閒吟判覆甕，一宵涼雨又挑鐙。盧前王後眞多愧，燕瘦環肥總不憎。今夜阿連應有夢，東堂佳句爾猶能。

宿石虎林
迴頭天闕挂斜暉，下馬從容款竹扉。煨芋枯僧雙眼碧，拈花瘦佛一鐙微。苔湮斷甃蝸牛鬥，煙暝承塵蝙蝠飛。月下模糊看飲羽，颼飀風已欲吹衣。

歲暮無事檢點一年中親朋所寄書感而有作
魚緘雁字未抛殘，肯作陳陳故紙看。暗數幾人關肺腑，生憎一味說平安。石頭城下浮沈易，天末風前會晤難。猶有數函遲未答，幾迴開闔到更闌。

癸酉除夕先太宜人之喪至是近大祥矣淒然作此
忽忽今宵又歲除，素衣揮涕向苫廬。驚心日月堂堂去，入夢音容脈脈疏。几薦辛盤虛泛蟻，帖成丙舍久枯魚（爲先大父曁先太宜人新刻合祔墓誌始成）。槐榆轉眼分新火，忍逐東風赴鶴書。

雙硯齋詩鈔　卷二
新正三日宗人讌集青嶰堂賦呈諸父諸兄兼示弟姪（甲戌）
竹裏開筵樂燕私，辛盤會食上春時。一尊爭進翻花酒，八簋同賡伐木詩。杖履鬚眉俱壽相，封胡羯末各英姿。道南道北都休問，好誦清芬篤本支。

喜雨
人日侵晨雪花舞，穀日已過望新雨。東風忽捲雲漫漫，迎春一雨增春寒。天公作意生百榖，故遣甘膏滿川陸。洗兵况值欃槍無（官兵克復滑縣），九重有詔詔蠲租。邨農歡喜手加額，東塍西塍抽宿麥。今年料得是豐年，市中買䤥好耕田。我雖無田亦笑樂，小園催放梅花萼。

嚴鐵圃秋郊得鹿圖
書生豪氣在，怒馬出長林。落葉千盤路，秋風萬里心。呼鷹荒榭古，即鹿斷巖深。小隊行歌去，高原積暮陰。

錢浩然修禊圖
清漪曲曲帶修林，鸚鵡螺浮豁素襟。疑是會稽王内史，親攜絲竹到山陰。

送董松門赴粤東省覲
莫愁湖邊春水綠，石城橋上驪駒促。執手留君且勿行，爲君試唱陽關曲。君有奇才抵百朋，靈襟朗抱玉壺冰。天人久已通三策，裘馬何曾耀五陵。子雲奏罷長楊賦，鵠立銀袍嗟未遇。青海留充冀北羣，碧山歸向江南住。卜築秦淮西復西，人傳江總宅青溪。帀階花藥和雲種，插架琳瑯映雪題。論交爭吐如虹氣，賓是羊求主仲蔚。說劍頻聞集勝流，曳裾那肯干時貴。小閣焚香讀異書，囊琴斗酒夜涼初。英詞元白齊低首，妙墨倪黃總不如。昔年山水恣幽討，南歴牂牁西蜀道。銅鼓山頭日半曛，浣花溪上春偏早。皖國前年放櫂囘，是時我亦賦歸來。花晨月夜聯翩聚，玉盌金尊傾倒開。招攜不厭過從熟，意氣如雲心歎服。書就思將玳瑁裝，詩成更盥薔薇讀。鬬酒徵歌興正長，幡然惜别咏河梁。閒抛江上三山月，去跨仙人五色羊。粤東未到吾能說，庾嶺梅花送金埓。桂海春深雨似煙，珠江夜半潮如雪。山色羅浮入畫圖，三春花鳥四方無。千林荔子飛胡蝶，萬樹桄榔叫鷓鴣。尉陀宫畔喧官鼓，畫㦸油幢開幕府。燕寢三朝彩袖垂，鯉庭再過笙陔補。侍奉餘閒更下帷，榕陰庭院日遲遲。好攜毅甫端溪石，盡和東坡嶺外詩。相思祗我成孤坐，青玉山房白雲鎖。五嶺風煙我憶君，六朝金粉君懷我。莫歎延津會合難，行將西笑望長安。綰符萬一來南海，更把清尊拾墜歡。

武林道中賦呈少峯前輩二首
放晴天氣尚徘徊，且趁東風一櫂開。楊柳綠拕新水去，桃花紅上客舟來。小橋幾曲尋芳路，瘦塔孤撐望遠臺。鴻爪雪泥重認取，湖山佳處記追陪。

邨畦罫繡帶陂塘，俗美先知政有方。宿雨三犁齊布穀，春泥一路止栽桑。君居名郡沿風雅，我恰閒身愛景光。要乞甕頭眞一酒，段家橋畔泛千觴。

王潛庵招遊湖上次純甫韻
風定湖波似掌平，蘭橈輕傍六橋行。人如西子鏡邊坐，雲向北高峯上晴。花港漁舟歸棹緩，竹鑪僧院試茶淸。郭熙蒼翠倪迂淡，儘把閒情作畫評。

遊理安寺贈了圓上人
籃輿宛轉石谽谺，古木深深曲徑斜。界道龍泉雙瀑下，當樓螺髻一峯遮。竹間客至頻燒筍，花外人多盡采茶。最愛清涼亭子好，從君結夏話煙霞。

龍井
我遊碧螺峯，遂達風篁嶺。支笻撥藤蔓，窅然見龍井。泠泠青琴瀉，瑟瑟蒼玉冷。藻荇紛幽香，毛髮鑑孤影。老僧抱甕來，留我試佳茗。盛之定光瓷，瀹以頭綱餅。清風生兩腋，飛上最高頂。長嘯驚靈湫，獨抱頷珠醒。

錢塘懷古八首
高峯天外鬱岧嶤，極目煙嵐霸氣銷。犀弩於今低濁浪，鴟夷終古怒寒潮。北征粉黛三春老，南渡山河半壁凋。秋草六陵何處所，冬青久已付薪樵。

孤山寺下藕花居，澹靄濃煙畫不如。處士歸來惟放鶴，將軍老去但騎驢。珍珠泉冷通侯第，瑪瑙坡存刼火餘。重向半閒堂下過，可憐蟋蟀滿榛墟。

晴光百六聖湖春，欲話風流迹已陳。天與晁黃開畫本，地經蘇白幾詩人。總宜園裏清歌換，有美堂前夜宴頻。怪底句留抛不得，此間原合著閒身。

鄂王墳上叫寃禽，少保荒邱樹接陰。西市沈淪三字獄，南宫翊衞八年心。千秋信史同先後，百尺豐碑自古今。欲弔忠魂向何處，南屏山下暮鐘沈。

鹿頭艇子鴨頭波，簫管樓臺照綺羅。三變新詞三影曲，小青哀怨小紅歌。馬塍依舊唐花早，烏榜從來越豔多。拾翠人尋蘇小墓，搓酥滴粉奈卿何。

西天靈鷲忽飛來，妙法蓮花到處開。伏虎山中歸帶月，呼猿洞口嘯如雷。三生化石逢圓澤，一杖挑雲訪辯才。好洗塵容參密諦，南宗不斷講經臺。

看經樓外接蒼茫，逸事爭傳快雪堂。畫舸浮家張伯雨，蒲團屬句駱賓王。烹茶有客通三昧，薦菊何人禮瓣香。每過旗亭憶淮海，至今猶唱滿庭芳。

幾日青鞵踏翠微，松關竹隖是耶非。春衫酒涴痕猶在，雪爪泥螎印已稀。西崦流雲遮塔重，東風吹雨過江飛。花開陌上增惆悵，好唱錢王緩緩歸。

龍潭道中
輕橈晼晚趁潮生，祗隔秦淮一日程。芳草坡陀春放犢，雜花門巷曉聞鶯。京江飛雨隨人渡，建業羣峯夾岸迎。園裏鼠姑應未了，歸時猶喜及新晴。

馬靈川洗桐圖
俗塵不到處，嘉樹森清陰。對此太古境，悠然高士心。識田淨微滓，秋色歸疏林。佇挺龍門幹，快聽雛鳳音。

方澄源松化石
後果前身總抱貞，摩挲誰與證三生。須防躍入延津去，重化龍鱗挾雨聲。

題陳漁浦大令出關圖二首（大令曾隨成都將軍豐公紳征果羅克）
萬里龍沙冷鐵衣，簡書懍懍載天威。雄關一道紅旗出，雪閣同雲不敢飛。

千軍如虎亦如貔，絶徼無垠露布馳。馬上何人磨盾鼻，少年爭指傅脩期。

將之任關中及門諸子餞余於得嘉蔭軒敘别言懷輒成四律
又向西風一據鞌，心情無那曉雲寒。腸迴空灑臯魚淚，齒冷重彈貢禹冠。憶賦南陔悲短日，眞成西笑望長安。蓬山久已巢痕掃，怕聽清鐘夜倚闌。

北渡涇流驛路平，巖疆迢遞帶邊城。提封更拓周秦舊，經略爭傳韓范名。沙磧牛羊閒夕照，石田簔笠課春耕。當年茇舍渾難忘，猶自鶯花夢四明。

圍坐長筵迭獻酬，驪駒半日且句留。文章自詡工青眼，師友相看尚黑頭。衰柳難羈金勒駐，落英喜共玉蛆浮。渭城合是今宵唱，西指秦關正晚秋。

馬齒空驚四十霜，一尊與爾話行藏。無田官要盟清白，作吏書猶愛縹緗。華省看人登衮衮，青春背我去堂堂。鴻文藻飾增怊悵，欲效桑榆事正長（諸君以余四十初度製文爲壽）。

新鄉道中
疏林已摇落，積潦尚縱橫。新月淡無影，征塵寒不生。人煙暗荒驛，山氣壓秋城。飲馬更西去，悠悠遠道情。

余以七月十二日自金陵入都八月二十八日奉命出守秦中十月朔行次安陽賦呈吳玉松太守前輩
記趁新涼放客舟，征衣今又著重裘。迢迢關塞趨三輔，草草輪蹏過一秋。杖策勳名餘廢壘（用吾家高密侯事），登臺歌吹咽寒流（銅雀臺址在漳河東）。黃初賓客推吳質，才望眞應管此州。

賀朱虹舫同年擢洗馬
威鳳朝陽刷羽翰，雲中又聽詔銜鸞。蕉園久領温公職（君提調史館最久），草制新除衞玠官。小刼我猶慙綰赤，大還君已漸成丹。文章報國書生事，莫作尋常晝錦看。

今夜鄜州月二首（二月十日之任延安道中作。乙亥）
今夜鄜州月，千山與萬山。煙光迷近郭，嵐氣帶邊關。犢卧春耕晚，烏嗁客思閒。斷巖殘雪映，遙爲照衰顏。

今夜鄜州月，莎廳小宴開。民餘淳古意，吏是謫仙才。問政思同楫，論交豈異苔。便須踏花影，步屧草堂來（是夕鄂潤泉刺史留飲小閣，劇談甚樂）。

郡齋玫瑰四絶句
牡丹零落荼蘼老，次第穠華褪曉妝。留取一分春色在，當風合佩紫荷囊。

荒園寂厯鎖蒼苔，不道芳叢火齊開。喜煞三生狂杜牧，酒闌忽見紫雲來。

前年瀨水讀書處，曾向空山見此花（溧水産玫瑰最盛，前年主講高平，得縱觀焉）。過眼煙雲太飄忽，又來邊郡訪丹砂。

朝來小摘滿筠籃，和入餳飴味益甘。止少行廚好櫻筍，教人囘首望江南。

齋中供紅白芍藥二種同人讌集賦詩禁使玉盤金帶浩態狂香嬌紅醉粉諸字
天彭百馱儵忽老，婪尾又被東風催。政如明月向空盡，自有夜珠餘光來。惜花惟恐花事了，折供棐几陳尊罍。膽瓶癭壺雜盆盎，以水灌莖火灼荄。斗室爛作朝霞色，左欹右捧紛相偎。散花天女太狡獪，撒手羞煞千玫瑰。就中一種更嫵媚，蛾眉淡掃肌皚皚。白描乃是吳道子，玉毫妙相超氛埃。東皇作意示矜寵，米囊玉蘂眞輿儓。賓朋聚觀滿四座，縱談劇飲銜深杯。酒酣大笑歡如雷，而我對此心徘徊。憶昔簪毫躡蓬萊，詞頭封送花口開。宣南坊前暫休沐，招邀名士遊豐臺。有時擔頭百錢買，蜂蜨亂逐輕車囘。攜壺挈榼折短柬，伸紙奮筆爭新裁。自從綰符去香案，塵俗早被花神咍。何期深山更相值，如逢舊雨重追陪。花瓷小閣聊復爾，鸞飄鳳泊吁可哀。客起酌我前致語，人事自古相排推。此邦久頌魏公蹟，今君來繼甘棠栽。廣陵舊事差足擬，祝君他日登三台。我聞謝客勿復道，此語毋乃疑嘲詼。對花且放玉山倒，亟呼大斗傾新醅。

南郊勸農歸至慈雲寺看牡丹二首
山城連日聽春鳩，趣稼來行綺陌頭。親檢農書咨父老，閒依芳草話田疇。時平不牧臨洮馬，俗美應牽渤海牛。自是關心民事急，青旗豈爲作春遊。

精藍半晌駐青驄，已過連番廿四風。百尺絲拕官道緑（地名柳林），千堆錦傍佛鐙紅。尋芳試問春前後，煮茗閒評地下中。但願春膏占甲子，養花助麥總天工。

山靜日長賦此遣興二首
雙旌萬里一官麤，囘首蓬瀛事已虛。吏俗何曾居有竹，山深不但食無魚。句稽易了甯留牘，結習難忘且讀書。日月關心惟好雨，東臯引領待興鋤。

五月纔披白袷衣，閒花落盡暗塵飛。一琴姑說此間樂，三徑每懷他日歸。勸課農桑差不厭，送迎冠蓋幸猶稀。名藍多在清涼界，便擬攜壺上翠微。

純甫大兄賦何處端陽好如干首各詳風土藉紀遊蹤不啻淮南草木之篇直如荆楚歲時之記效顰四律聊侑一觴
何處端陽好，風光白下門。鴉鬟簪艾葉，雀舫載桃根。紅板鐙千點，青溪酒一罇。龍舟來九曲，簫鼓徹黃昏。

何處端陽好，當年采石居。沙汀飛宿鷺，江網上鰣魚。蛙鼓迎潮聚，螺峯挹翠虛。然犀亭俯瞰，百怪已全祛。

何處端陽好，薰風近紫宸。御園陳賀早，宫絹拜恩新（戊辰四月杪，聖駕自淀津囘鑾，翰林呈進詩冊，楨特拜庫紗之賜）。團扇開籐篋，輕車碾麴塵。三蕉微醉後，金粟悟前身。

何處端陽好，佳時記甬東。溪橋蒲劍綠，海舶荔枝紅。張蓋喧遊女，操舟舞丱童。堇江方競渡，恰趁落梅風。

喜雨聯句五十韻
節序當芒種（陳淳），爲霖仰碧霄。甘膏遲化坎（廷楨），清甽不興苗。離畢頻占月（李元祺），揚箕只扇飇。油雲空靉靆（蔡義醇），杲日太矜驕。齊盼商羊兆（鄧廷楣），應焚旱魃妖。檢書推甲子（淳），考禮率寅僚。龍見精禋肅（廷楨），鼉鳴令典昭。揚旛同引領（元祺），奠玉或低腰。䖍切堆薪誓（義醇），忠抒聚艾焦。雩壇喧畫鼓（廷楣），社曲奏瓊簫。默契天人近（淳），潛通山澤遙。蟻泥封疊疊（廷楨），鳩羽喚翛翛。膚寸欣初合（元祺），翻盆冀可徼。絪縕凝霧縠（義醇），黯淡斂霞綃。儵忽奇峯矗（廷楣），喧豗萬弩剽。石邊迷舞燕（淳），煙際失盤雕。絲細橫斜織（廷楨），珠輕錯雜跳。隨風霏薄暮（元祺），和漏入中宵。滴瀝驚幽夢（義醇），溟濛溼綺寮。灑階聲寂寂（廷楣），穿隙氣蕭蕭。殘柝音逾杳（淳），孤鐙影獨摇。小樓聽徹夜（廷楨），蠟屐響連朝。壓屋炊煙溼（元祺），登場曝麥漂。神漿甯破塊（義醇），急溜已平橋。海立羣鱗下（廷楣），河傾陣馬囂。踆烏當午現（淳），螮蝀向東消。自領沿邊郡（廷楨），曾乘問俗軺。平沙連朔漠（元祺），疊嶂聳嶕嶢。澗有奔騰水（義醇），溪無瀲灎潮。農疇艱稼穡（廷楣），地利採芻蕘。潤待公田足（淳），功資帝澤饒。果然元液被（廷楨），具見化工調。翠甸紛臺笠（元祺），青畦試蓘穮。川原全藝黍（義醇），隴阜亦敷蕎。豐稔千箱叶（廷楣），盈甯百室邀。報成應賽虎（淳），索饗定迎貓。畝有栖糧慶（廷楨），衢聞擊壤謠。臚歡看戴白（元祺），鳴豫徧垂髫。豈但康年卜（義醇），兼堪好景描。瀑泉飛乙乙（廷楣），屾黛望迢迢。眼放隄邊柳（淳），心抽屋外蕉。侵簾芳草嫩（廷楨），上架豆花嬌。衣涴防篝冷（元祺），檠長倩燭燒。儘教凭桂檻（義醇），可惜少蘭橈。欣賞人相對（廷楣），評量客互招。玉壺前日買（淳），巢菜此番挑。樂意聯牀話（廷楨），空腸得酒澆。分曹披畫㡧（元祺），隔座送詩瓢。底事頻敲盋（義醇），誰家慣奪標。兩歧書上瑞（廷楣），賡和祝皇堯（淳）。

雨後見月
綠淨不可唾，悄然升遠天。美人新浴罷，弄影更娟娟。夜意靜如此，秋光清可憐。停杯鎭相對，目送女牆邊。

嘉嶺山尋范文正公讀書處
乙亥二月月幾望，捧檄延州度千嶂。馬頭忽現嘉嶺山，大字摹崖屹相向。怪螭蟠屈痩蛟舞，乃是龍圖老子之筆仗。聞道當年帥此邦，屢躡巉巖寄幽曠。手持螙簡揖山靈，一種清虛怳來貺。我覽公書心已欽，我思公蹟神逾王。初爲運轉副夏竦，繼以曹郎扼邊障。罷榷招流亡，營田省輸饟。堅壁老敵師，焚書斥賊妄。一十二砦脣齒聯，萬八千軍虎貔壯。威名不屑淮陰韓，盛德應同丞相亮。坐使西人破膽驚，卻馬囘戈不敢抗。豈知公餘示整暇，歗歌更踞兹山上。方悟胸中數萬兵，都由五千拄腹撐腸相醖釀。我來登山尋舊蹟，豈有遺民足諮訪。山前聞清鐘，山後發樵唱。摘星無復矗危樓，古井空餘白雲漾。嗟哉九京安可作，仰止高山意怊悵。他年青鞵布韈遊圭峯，定從霧閣雲窗覯眞相（圭峯，公少時讀書處也）。

記園中草木十二首（并序）
山城磽确，少暄多寒。卉木旣稀，春事尤晚。三月以後，砌草始青。嗣是芳樹雜花，稍見生意；前軒後圃，次第呈妍。芟薙榛蕪，時復楚楚。物少爲貴，此其是矣。昔蘇子由記園中草木，東坡和之，輒仿其意，各繫短句，得如干首。行將别去，亦雪泥鴻爪之意云。
孤根纔壓小巑岏，已作霜皮黛色看。不是後彫風骨在，可能耐得北山寒（柏）。

音聲莫漫憶都堂，長日分陰到曲廊。偏是花黃縈舊夢，少年時節下帷忙（槐）。

千絲萬縷碧垂垂，披拂簷牙帶井眉。牽惹春情到鄉國，白門殘月曉風時（柳）。

莫說深山春色遲，牆東一樹見嬌姿。馬蹏十里銅街路，猛憶看花得意時（杏）。

鼠姑香逐曉風開，渲染荒齋作錦堆。見說今年最繁盛，東皇破格送春來（牡丹）。

幾日空階茁怒芽，一番紅雨放仙葩。狂香浩態風流甚，那肯低頭富貴花（芍藥）。

濃陰深護綺窗疏，珠顆垂垂過雨餘。記得宣南坊下住，小軒東畔種雙株（蒲萄）。

離離一樹近牆東，丹實擎來八月中。儗共瓜壺留粉本，要將農事繪豳風（棗）。

不是籬邊裛露栽，預分秋色點莓苔。如何陶令清狂甚，也許人間熱客來（六月菊）。

淺碧輕紅脆李如，平頭捧進曉涼初。歙州螺子宣州紙，窗下剛臨逸少書（來禽）。

不宿沙鳧不狎鷗，疏枝故故弄輕柔。幾囘風露閒階下，錯認蒼茫水國秋（蓼）。

籬邊爲爾翦蒿萊，扶醉相看日幾囘。便可從今訂佳友，他年三徑伴歸來（菊）。

府谷行館題壁
滿眼秋光九月初，黃花詩酒興全虛。城懸絶巘盤雲上，河挾驚湍過雨餘。問俗暫停金絡馬，嘗新飽啖石花魚。今年米賤眞堪喜，鴻雁歸來已輯居。

石花魚
頓觸煙波趣，邊城見亦稀。柳穿銀甲細，薑鱠玉肌肥。白酒雲漿瀉，黃河雪浪飛。秋風歸未得，空自夢漁磯。

蓮花白
㨾合潘妃步，光凝姑射膚。香苞深破玉，嫩甲穩含珠。雪圃根初劚，晶盤味獨腴。醉餘供細嚼，爲爾傳冰壺。

九日鎭羗曉發體小不懌輿中賦此
卷斾風吹曉，搴帷霧結陰。路隨山勢遠，秋近塞垣深。境僻醫難覓，心勞病易侵。馬蹏空蹀躞，慚愧說登臨。

沈陰累日山行悶甚醉後走筆
東南曉望停雲停，西北暮失青山青。一日二日釀不足，三日五日天㝠㝠。塡河塞漢勢未已，烏踆走匿蟾蜍死。壓折北斗杓難傾，堆滿南箕簸不起。缺何須女媧補，堅不許巨靈擘。百千萬億兜羅棉，裝作天衣無襞績。石非泰山觸，氣非雲夢蒸。應是盤古墳中千年不散之陰霧，之罘海上萬刼不冶之陽冰。一時齊向秋空升，幻作白衣蒼狗鋪層層。我行深山正畏雨，日日沈霾封磵戸。野店一鐙綠如豆，鵂鶹夜叫蝙蝠舞。塡胸塊壘多於雲，使我浩氣抑塞磊落不得吐。安得吳剛利斧秦皇鞭，斫破渾沌驅頑涎。風馳電掣飛輕煙，頃刻迅掃歸山淵。洞開閶闔窺青天，玉盤洗出當頭圓。對之縱飲酒如泉，酒酣更作攓雲篇。

行部編查保甲示諸僚友
保甲本周官，法良意甚美。庶幾厚風俗，匪啻息奸宄。所以稽載籍，循吏難僂指。要之課治行，罔不自兹始。矧乃朔方郡，賡袤千餘里。邊關重鎖鑰，砦堡互脣齒。絶塞窮風沙，疊嶂阻㟪𡾊。稽覈苟未至，法度毋乃弛。比歲數不登，死亡雜遷徙。今年稍生聚，及此好爲理。鄉約古黨正，非與厮役比。後來失厥職，官輒肆鞭箠。自好者不爲，爲者益靡靡。一丁且不識，豈復能辦此。蚩氓旣愚瞢，胥吏亦譎詭。硃符所到處，奉行故事耳。所希牧令賢，遠近必親履。脈絡聯鄉邨，叢脞愼城市。綱舉目乃張，紋羅掌可視。守望一以嚴，宵小甯不弭。方今至尊勞，求治肅綱紀。鬼蜮未就禽，亟亟降明旨。此心脫不盡，何以爲臣子。努力答宵旰，毋蒙素餐恥。

新豐懷古
驪山北去渭流東，萬瓦如鱗鎭尚雄。雞犬當時知故宅，枌榆何處認離宫。酒樓傭保鄉音在，獵陳旌旗晝錦同。畢竟杯羹言太忍，承歡枉自築新豐。

雙硯齋詩鈔　卷三
玉泉院三首（丙子）
繚垣低連蜷，曲廊深䆗窱。樓頫平川遠，山壓孤亭小。微風生古木，薄靄暗疏篠。來游及青春，光景媚清曉。嵐氣不可逼，仙掌視縹緲。安能躡蓮峯，長嘯出塵表。

玉泉聲潺潺，直向螭口瀉。雹霰落空際，琴筑響階下。文甃碧苔淺，小彴斷虹跨。瀺灂鑑毛髮，蜿蜒過廊榭。巖杏含新苞，照影弄嬌姹。我思酌匏尊，更向道人借。

希夷闢洞天，雲護石龕邃。青牛入關後，復此仙跡異。墮驢有眞識，化蝶示幽寄。巾拂無纖塵，鬚眉暎空翠。我欲從之遊，窺破元關祕。先生爲余言，能覺乃許睡。

玉泉院東楊氏園林（名翼，武官，甘肅循化同知）
曲徑蒼筤暗，修垣薜荔封。疏泉留五畝，開閣納三峯。濁飲前邨酒，清聞隔院鐘。吟鞌成小憩，此境稱疏慵。

謁西嶽廟二首
西灝聲靈掌白藏，巍然作鎭炯神光。星連井絡諸天近，脈鎖潼關大地長。瑞輯三公周望秩，柴燔八月舜巡方。秦祠漢畤知多少，都與煙雲付渺茫。

巨靈掌跡抱雲臺，祕殿高迎曉日開。斷碣年從皇古辨，清鐘夜自上方來。拏雲樹老青牛繫，禮斗壇虛玉女囘。此地長生誰解學，九衢車馬正如雷。

温泉題壁三絶
羯鼓敲停蔓草生，故宮何處認華清。祗今山下泠泠水，猶咽霓裳斷續聲。

豔說春寒賜浴時，君王有詔洗凝脂。當年若懍傾城戒，合誦周南澣葛詩。

略似江南水竹邨，丁香木筆各當門。韭芽嫩綠芹芽白，翻透春泥土脈温。

長安令張新橋將汰食客友人陳兆蘅亦在遣中口號一絶爲之道地
杜甫千間廈不虛，荆州盈尺地還餘。從來寒士生涯苦，莫下秦關逐客書。

甘泉道中三首
曉行露重欲霑衣，确犖荒畦宿麥稀。角雉一雙驚客過，戛然衝向馬頭飛。

節屆淸和歇眾芳，深山纔得見春光。黃薔薇似粉胡蝶，傍著幽巖自在香。

金盆灣底露澄潭，淺草叢蘆一鑑涵。作陣鳧驚飛拍拍，卻疑煙水似江南。

詩藳失去惱喪者數月頃忽得僕人姜祿者抄藏一卷乃全帙也喜而有作即書與之
意外相逢見故吾，一番開卷一盧胡。說詩豈是康成婢，識字居然穎士奴。自笑千金空享帚，也同合浦竟還珠。此編囘付知珍惜，不遣元文再覆瓿。

賦齋中芍藥索同人和
去年花發延州署，今年花時朔方住（榆林，隋爲朔方郡，非漢朔方也）。中間半載羈青門，往返鄜坊千里路。人生蹤跡那得知，政類風中捉飛絮。有花且作盡日賞，莫令韶華等閒度。邊城氣冷春事遲，五月纔如三月暮。長安陌上久狼藉，此地初看萼銜跗。似留春色待主人，主人不來春不去。三日暖風口欲笑，一番微雨芽愈怒。西齋數枝已綽約，東鄰千朵益嬌奼。淩晨翦取親送將，熠熠花光浥朝露。黃沙滿目儵覯此，合使燕支山色妒。譬之鳩盤魔母城，忽覩珊珊姹女步。珍重恰宜髹几供，愛憐更遣紗籠護。中庭玫瑰火齊發，拱向有如附庸附。聯襼來觀集賓客，鬬酒徵詩各成趣。夜闌有夢到江南，櫻筍鰣魚渺何處。

西園消夏十首次壁間韻
郡署廳事之西偏，小園五畝，老樹十圍。黃花散金，碧泉瀉玉。茅亭頫乎清沼，射圃帶以繚垣。用資歗歌，聊遂偃仰。洵邊城之勝地，宦海之奥區矣。前權郡事李君景蓮賦詩十首，泐石一方。光景如新，莊雅可誦。（楨）之來此，旣樂民氣之淳，又値歲事之稔。每當暇日，輒復窺園。縱遐矚於風晨，攬淸輝於月夕。幾叢葵菊，手灌羅含之花；滿架瓜壺，親嘗庾信之菜。爰托翰墨，以諗賓僚。即次李君韻，得如干首。
樂歲欣多稼，清時省禦邊。人閒消夏易，地迥得秋先。就樹低支屋，開池細引泉。案塵曾不積，鎭日手吟編。

習靜從欹枕，安心學掩扉。民淳符牒少，境僻送迎稀。豆莢含煙老，松釵裛露肥。殘春猶未了，開到野薔薇。

山小搘笻便，廊虛步屧寛。應劉皆座客，屈宋是衙官（杖生、任軒兩尹，皆雋才也）。鬬捷頻敲鉢，忘形不整冠。倚闌何所事，隨意把漁竿。

聽雨心方喜，看雲意不居。草深時吠蛤，水淺乍通魚。鴉觜供鋤藥，烏皮好曝書。苔痕兼樹色，分綠到階除。

城遠排烏堞，山明聚白沙。危橋通鴨路，密樹列蠭衙。雅謔牙霏雪，微酲臉襯霞。小亭孤坐處，錯認是山家。

未得辭塵網，多慙費俸錢。青琴新月下，白袷晚風前。烹茗常支竈，栽花當種田。餘糧堪卒歲，更擬飼胎仙。

清景眞無那，幽懷得未曾。射堋懸古木，衣架藉枯藤。泥暖纔巢燕，風涼詎集蠅。北窗容午睡，短榻祗穿繩。

未許門如市，何妨甑有塵。心清從不熱，性定漸能貧。讀畫無寒具，敲棊稱幅巾。忘機禽鳥熟，故故解親人。

活水多於地，垂楊嬾似人。開尊評酒聖，掩卷祭詩神。靜坐知長日，餘芳惜晚春。清鐘何處動，山寺是比鄰。

飽噉一升飯，閒挑七種蔬。長齋多至味，小住即吾廬。暮靄沈孤塔，清音瀉碧渠。所欣甘雨足，到處事耕鋤。

紅山市（紅石峽，明馬市也。今土人以五月十三日集此購蒙古馬，呼爲紅山市）
紅山峭壁倚天立，外枕河隍内巖邑。牧馬健兒不敢窺，卻驅羣馬日中集。平沙細草明朝暾，旃裘酋長如雲屯。奚官距踊輿皁喜，出手買得驪騮騵。我思有明初失政，倒持太阿授人柄。籌邊計拙軍益孱，款貢盟成虜彌橫。賂賞百萬中朝頒，債帥閹狗相爲姦。但聞貂錦喪瀚海，豈有騏驥充天閑。方今聖武一中外，贊普烏孫奉兩戒。講求馬政宣皇威，眞覺唐家八坊隘。龍顱鳳頸驕且獰，渥洼神駿應運生。金羈玉勒爛錦繡，奚假駑下來邊城。年年一鬨開山市，執鞭半是農家子。卻馬以糞古所稱，非爲沙場求騄駬。塞垣五月風雨和，賣刀買犢今年多。關門暮色蒼然至，滿耳歡聲敕勒歌。

雨夜獨坐
常苦懷人對明月，那知無月倍淒清。迢迢夜意共誰語，冉冉年華空自驚。珠箔相望動千里，鐙花亂墮欲三更。將書引睡不成睡，窗外曙雞時一鳴。

登鎭北臺（在紅石峽東，明延綏巡撫涂宗濬建）
三邊烽火無驚日，我輩從容上此臺。震耳河聲穿峽走，盪胸雲氣壓城來。平蕪壁壘軍容在，小隊弓刀獵陣開。盛世未應忘設險，登壇飛將要儲才。

異俗二首效工部俳體
地廣惟生黍，天寒晚種麰（邊地苦寒，隔年不能蓺麥，至春乃播種焉）。塵牀皆火宅（民間無寒暑，必卧煖炕），華屋即山邱（沙多樹少，不能庀材，人皆穴處）。腹有萬羊福（比户食羊，冬後刲宰，日以千計），身披六月裘（民貧者止羊裘一領，夏則以毛向外）。閨中尤怪絶，痛哭作春游（佳時令節婦人出游，往往哭於郊外）。

曲突蠭房列（居人有一屋即有一炕，出煙之突羅列牆外，不可勝數），比鄰鼠穴通（城中居民一宅必居數家，不分院落）。跳神喧敗皷（延巫祛病謂之跳神），澆鬼挈漿筒（俗以六月六日煮豆漿澆墓，名爲「解熱」）。是水偏名酒（列肆造水黃酒，惡劣不堪飲），多魚卻喚蟲（《江鄰幾雜志》：范希文行邊，至水濱，從者曰：「此水有蟲。」范曰：「不妨我卽食蟲。」今河中頗有魚，土人不敢食也）。焉支有顏色，裹向額邊紅（婦女悉以紅巾蒙首）。

前詩謔而虐矣兹述其風土之美者復得二首
公府稀投牒（俗不好訟），邊氓半荷戈（居民半屬鎭兵）。弄珠遊女少（婦人出則由僻徑行，不行通衢，猶有避道之義），縛袴健兒多（人知義勇，畏法懷忠）。鼷腹甘蔬水，鶉衣謝綺羅（服食極儉，黍飯一盂、布衣一襲而已）。石田春雨後，好聽飯牛歌。

鶴燄明千炬（元夕，滿城張鐙。或積石炭如塔，徹衣然之，照耀如晝），龍泉潤萬家（城東龍王泉清洌涌溢，穿渠挹注，萬戸資之）。香花精舍潔（城中梵刹以百計，俱極莊嚴），鼓角戍樓譁（大街矗五樓，製極壯麗，足以輝煌重鎭、控鎖雄邊）。稻隴分秧馬（西南郊水田百頃，遍種稻秔。行其野者，悠然有江鄉之思矣），芹河理釣車（芹河産鯽，近頗有垂釣者，特土人不食耳）。踏青人挈榼，山色麗丹霞（紅石峽襟山帶河，爲游覽勝地）。

六月十日同人燕飲簡廉堂入夜大雨醉後走筆
銅斗高歌柘枝舞，咄爾次公何足數。麴車推倒糟牀乾，酒氣蒸爲一天雨。頽雲壓屋風撼柯，珠跳箭激傾銀河。滿堂酒人絶不顧，碧筩疾卷如翻波。丈夫得志合乘傳，安能蜷局作幕燕。揚眉便欲吐澗虹，放眼猶當爛岩電。客言此語殊不然，有酒且醉醉且眠。今年雨足酒價賤，畫叉早辦青銅錢。

憫雹行
大麥芃芃飽垂粒，小麥幪幪遍原隰。嗟哉吾民到口不得嘗，頃刻天公與收拾。黑風卷地黃雲俱，重陰脅陽飛冰餘。何物蛇醫劇爲厲，搔首欲問李左車。麥黃不收威已酷，禾枯不長生益蹙。遙觀隔隴正腰鐮，自守空場向天哭。長官忍淚去勘災，哀聲一路隨車來。亟語吾民勿復爾，乃公爲爾籌種子。借得種子重翻犁，秋來尚望良苗齊。天乎天乎從今好風雨，請看吾民如此苦。

夜意二首儗玉溪生
銅壺珠箭漏迢迢，偷倚新聲和洞簫。大婦流黃中婦瑟，潘郎絲鬢沈郎腰。迴文細織三千字，素魄高懸廿四橋。翦燭西窗情話久，海紅深護篆煙消。

羊鐙低傍雀屏安，羅幕風生半臂寒。翡翠釵茸銜紫鳳，芙蓉鏡匣舞青鸞。酒能作病猶微醉，花解忘憂要共看。推起紗櫳望牛女，紅牆隱約斗闌干。

閏六月一日作
駒陰半載去悠悠，彈指空驚歲月遒。一葉桐生剛象閏，七番蓂茁未成秋。池光灎灎和雲活，花種離離帶露收。邊塞從來無溽暑，不妨火繖暫淹留。

西齋雜詩八首
雜花幾朵瘦竛竮，自有幽香散滿庭。偏是關心陳伯玉（謂純甫），朝朝帶露課園丁。

一灣流水響琤琮，穿過亭西小石矼。别有江鄉風景在，水葒花底鴨雙雙。

僕姑小箭綠沈弓，百步居然入彀中。莫笑書生雞肋弱，近來能控玉花驄。

薄暑輕寒過雨天，紵衣重曳欲裝棉。篋中團扇添新怨，不到秋風已棄捐。

邊城六月未嘗瓜，小雨荒畦長蕨芽。一飯晚來清味絶，吳興白莧建州茶。

陰陰灌木長莓苔，亭榭無多掃徑來。爲要清宵佇明月，疏林缺處築平臺。

日日廚人手擷蔬，今宵小饌勝花豬。髯參軍有漁童在，釣得芹河二寸魚。

偶將消夏比消寒，近局頻邀入夜闌。親製牙籤宣酒令，那須絲竹助清歡。

喜雨再壘前韻
郊外兒童聯袂舞，五風十雨從頭數。連日濃陰壓沙磧，又卜龍公釀新雨。斜紋細織霏庭柯，不須急陣驚翻河。高屋淋浪瀉繩溜，小池瀲灎生縠波。繡衣使者事軺傳（時觀察淸公方赴綏德勘雹災），我乃棲遲如廈燕。溟漠煙中聽殷雷，參差雲罅看飛電。空齋入夜轉蕭然，起剔殘釭洗足眠。明日遊山乘曉霽，賓僚疊騎跨連錢。

西郊觀稼
騎馬出西門，信步過沙觜。沙深禾自幪，莖葉各尺咫。垂垂吐香穗，顧之色然喜。野人爲余言，茲地安足齒。平川有膏腴，較此乃倍蓰。導余西復西，去郭十餘里。膴原帶榆塞，方罫劃芹水。稱心足秔稻，障眼紛秬秠。蕎花臘雪白，稷穗晚霞紫。鋤犁集丁壯，饁餉喧婦子。老農負手歎，十年不覯此。跪拜迎使君，皁蓋聊一弭。好語相慰勞，爲爾歌樂只。僕夫促歸鞭，阡陌望迤邐。炊煙溼不上，激湍清見底。一羣鷗避人，兩部蛙聒耳。卻憶大江南，蟬鳴碧粳美。鄉心已飄然，況復秋風起。

月夜
雨洗皎月出，照我池上亭。裵回相媚嫵，三五明疏星。古來苦征戍，落日悲風腥。笳管悽以楚，壯士安可聽。故鄉渺天末，對月常涕零。

清時塞塵靖，草出關門青。月是古時月，今夕何俜停。坐有素心人，笑語忘邊庭。秋近漢耿耿，夜靜花㝠㝠。涼意襲羅袂，邀月傾銀瓶。

雄石峽次壁間馬秋藥學使韻
穹崖峭壁倚天開，犄角遥連鎭北臺。榆樹塞環羌部去，胡蘆海入漢關來。雄風列隊呼鷹起，落日旃酋市馬囘。款段未妨歸緩緩，時平不用暮笳催。

閏六月十五日立秋集簡廉堂疊前韻
羣仙暫罷山香舞，一一時光僂指數。已過連番舶趠風，更經幾度濯枝雨。井梧一葉先辭柯，玉繩耿耿隔銀河。三千世界澄新霽，百八韶華委逝波。淺斟不誦五斗傳，嘉魚可作嘉賓燕。此日邊城小聚星，諸君逸氣輕追電。子夜晴輝最皎然，虛堂圍坐且遲眠。眼前明月清風在，玩賞何須費一錢。

後憫雹行
朝綠野，暮赤地，一飯未終死生異。東同穎，西平蕪，兩家相比歌哭殊。往年天慳雨不落，今歲雨多民正樂。雨勢方作雹忽來，助虐更有風與雷。前番已令心膽碎，一之爲甚其可再。焚香籲天天不聞，萬山屼峍堆頑雲。我考大戴記，陰之專氣雹所致。又聞申豐言，固陰沍寒雹不繁。蜥易銜冰事譎詭，陰能薄陽說近理。聖人在上欽當陽，戾氣安敢爲民殃。毋乃守臣不盡職，坐使飛災勝蟊賊。高原立馬聞哀聲，憂思憤懣心怦怦。安得錢王乞與三千弩，不射潮頭射白雨。

詠鐙四律和門人屠（可標）作
茫茫煙水暗斜暉，瓦缶然脂暎釣磯。風到江心千點動，雨昬沙觜一星微。光從箬葉低篷透，人認蘆花斷岸歸。兒女團欒圍坐處，飰香同飽鱠魚肥（魚船鐙）。

熒熒如豆角巾斜，若箇離家不憶家。黯淡孤懷兼夜意，伶俜瘦影獨天涯。紙窗碎補當風力，金粟輕挑逗月華。翻料玉釵紅燭底，苦將歸信卜鐙花（旅館鐙）。

插架牙籤煥陸離，短檠雙穗漏聲遲。餘光隱隱匡衡壁，寒影深深董相帷。一代文章爭氣燄，十年甘苦訂心期。倘逢太乙然藜照，莫忘聞雞起舞時（書舍鐙）。

刀尺聲中夜漏長，蘭膏漾碧照殘妝。煙濃頻遣雙鬟剔，風起難消半臂涼。爲愛生花燒橄欖，卻憐對影繡鴛鴦。錦帷臨睡還挑起，篝冷重添一瓣香（閨房鐙）。

月湖十景
月湖者，四明城東勝境也。屠生以所題十景小詩見寄，追念舊游，恍惚如夢。秋窗無事，依次和之。此心飄然，已在湖頭艇子矣。
蘸水魚苗上，拕雲燕子歸。三眠花似雪，祗傍嬾堂飛（柳汀）。

玉屑沁寒楳，瓊霙壓香茆。記得五年前，留下飛鴻爪（雪汀）。

一道裙腰展，波平斷岸東。年來依舊綠，只是惱文通（芳草洲）。

錦障列湖濱，宛轉浥朝露。伊人不見來，獨立秋煙暮（芙蓉洲）。

賀監祠邊路，陶潛徑裏香。寒泉時一薦，應配水仙王（菊花洲）。

纖雲媚春宵，薄霧斂秋夕。迴櫂度虹橋，涼波掠天碧（月島）。

偃蓋轇屈盤，直幹森料陗。濤韻答泉音，疑作蘇門嘯（松島）。

晼晚春將半，香熏白袷衣。落花流不去，網得鮆魚肥（花嶼）。

深隖長幽篁，照水橫藻荇。仿彿到吾廬，萬个弄清影（竹嶼）。

蒼靄淡於雲，中有幽人住。打槳過前灣，但辨煙中樹（煙嶼）。

九日偕同人游雄石峽歸集簡廉堂賞菊二首
雲氣蒼黃未放晴，憑高一瞰受降城。獐河浪急沈魚影，駝嶺風寒度雁聲。天到重陽秋黯淡，人臨大漠意崢嶸。便思盤馬彎弓去，獨傍山陰射虎行。

蕭散詩情儗和陶，小軒霜萼供周遭。花雖瘠土枝猶勁，酒爲豐年價不高。寒甚未容誇落帽，醉餘空自憶持螯。故園三徑眞辜負，何日重刪仲蔚蒿。

菊影和魏任軒
莫道容偏澹，翻嫌畫未眞。蕭疏初倚壁，偃蹇不隨人。屏暈霜痕淺，籬邀月色新。北窗陶令卧，知爾最相親。

坐客歎無蟹作此廣之
菊花不須擔頭買，酒錢不須杖頭解。彈鋏幸免歌無魚，作郡復思求有蟹。得隴望蜀胡弗廉，予齒去角安能兼。方物從來限南北，老饕肆欲何時厭。君不見沈昭略，生長東隅惟嗜蛤；又不見劉器之，山中未識玉版師。海邊江珧稱第一，塞下駝峯眞獨出。蜀都但解誇荔支，上林幾曾植盧橘。我聞蟹種十有二，望潮擁劍各殊類。覓食常依𧑀蛣藏，辨形乃與蟛蜞異。江湖使者來輸芒，渾身玉質兼金相。九月輕霜逢稻熟，一尊新釀伴橙香。坐使盧純畢卓各傾倒，作贊披圖爭品藻。淸江明月吟涪翁，斫雪含黃醉坡老。無奈兹物自古關中無，瘧鬼避之蹶且趨。寒沙衰草愈絶跡，當食而歎毋乃愚。我今爲君數典譜郭索，請君聽之便當屠門嚼。

哭王巘青姊壻即送景階甥南歸二首
江干别後各風煙，竟下巫陽意惘然。蚤歲功名成畫餅，暮年生計失青氊。誼兼師友情尤重，亡到人琴涕欲漣。痛哭吾家賢德曜，已先卅載閉重泉。

臨歧渾淚語孤兒，汝是千鈞繫一絲。黃口要知憐弱妹，白頭須解慰重慈。家無儋石思成立，途有風霜謹護持。保抱提攜吾不負，斯言先報繐帷知。

九月十八日立冬夜分大雪越日未霽用坡翁雪後書北臺二首韻
初看妒月片雲纖，漸怯迴風閉戸嚴。侔色待抽梁苑簡，無聲旋撒謝庭鹽。稱身老我思披氅，點額何人正卧檐。一甕冰虀嫌味薄，薑芽更想試柔尖。

幾行銀樹曉嗁鴉，忍凍開門羡麴車。春色何曾輸柳絮，寒香卻恨少梅花。衣霑碎玉疑唐省，帳掩銷金笑黨家。儗控驕驄覘瀚海，長城路已沒三叉。

讀劍南集題後二首
集仙題罷狎輕鷗，逸興眞堪跨九州。投劾便同狂客隱，收京頗有少陵愁。惠風修禊蘭亭會，細雨騎驢劍閣秋。事業若教能藉手，龜堂應不老菟裘。

自古風人重忠愛，故應橫槊中興年。一生意氣思磨盾，半壁雲山付擘箋。蓴菜楊梅甯負腹，林逋魏野漫齊肩。趙家壇坫幾餘定，配食惟從玉局仙（乾隆御選《唐宋詩醇》於宋止錄蘇、陸二家）。

于役神木輿中作此
磧邊殘雪卷成堆，澗底寒冰踏不開。一隼獨摩荒壘去，羣羝齊下亂山來。年豐儘有糧栖畝，日暮休辭酒泛杯。卻憶江南行客好，梅花萬樹及春囘（時王甥景階方南下）。

途次大風
征衣犯嚴寒，正苦霜威肅。屋頭怪鴟叫，岩下老駝伏。圉人爲余言，風信出空谷。須臾發噫氣，怒號徹灌木。鷹疾不著韝，虎飛待食肉。車帷劃然裂，片片如敗縠。砂石橫空抛，銛銛如利鏃。力厚山可移，道遠地難縮。憶昔上春官，驅車岱宗麓。飈輪儵忽遘，僕馬各觳觫。於今十六年，光景一何速。驚魂尚廪廩，塵夢眞鹿鹿。落日銜半山，急假驛館宿。新月挂銀鉤，一笑豁雙目。

會勘蒙古獄簡富司馬（兆）兼示縣令
殊方皆赤子，敕罰要矜疑。重譯詞難恃（蒙古言語不通，問對皆藉通事），諸番志易欺。聽宜兼氣色，獄莫久羇遲。威惠中朝大，須教絶域知。

牛角灣寓舍見新月用東坡定惠院寓居月夜偶出韻
孤邨暮色蒼然來，黯黯一鐙照初夜。厭聞馬蹏蹴櫪上，喜見蛾眉落岩下。輕陰悄共珠斗轉，寒光低與玉繩瀉。蘆管何處參差吹，柳絲半庭宛轉亞。微雲纖纖豈受滓，殘雪皚皚尚許借。小時不識渾憶李，千里能共敢嗤謝。寂寥荒店無更籌，綽約虛窗忘傳舍。徘徊不畏膚起粟，惓戀有如味餘蔗。素蟾殢人信堪愛，白駒過隙亦可怕。詩成咳唾且莫題，涴壁書牆恐遭罵。

讀李義山詩偶書二首
弱冠才名祕省標，宏農調後漸蕭條。京朝排擠傷鉤黨，粤蜀飄零老幕僚。祭獺文章終底用，靈犀心事亦無聊。千秋欲共劉蕡哭，魂斷巫咸不可招。

漫道西崑格調新，寓言十九辨宜眞。怨工小雅思君子，情託離騷說美人。老筆杜陵傳嫡派，驕兒白傅是前身。玉臺新詠金荃體，莫把牙籤一例陳。

駝毛褥（榆城苦寒，以駝毛代絮製褥，極賤而奇温，佳品也）
匀鋪碎翦㨾翻新，錦段龍鬚未是珍。毳抵黃緜成妙用，峯高翠釡記前身。幾年脫盡穹廬雪，八尺蒸囘斗帳春。羔酒乳酥微醉後，酣眠應不羡花茵。

趙婕妤
昭陽殿裏疑神仙，昔日擁背今隨肩。貧賤舊恩豈足恃，可憐作意相周旋。君不見新加大號中宫坐，三十六物遽稱賀。枕前珠已助后妍，石上華猶誇姊唾。

十月十九日復雪疊東坡韻
化工隨意賦穠纖，頓覺諸天色相嚴。壓竹定疑抛籜粉，烹茶未許入薑鹽。瑤花匝月重生砌，冰筯含風早挂檐。繞郭坡陀何處是，卻看鈴塔聳孤尖。

款貢城頭急暮鴉，使君乘興且停車。塞山全失燕支色，邊樹多開粟玉花。沙磧伏駝迷客路，酒壚駐馬有人家。今宵白戰知誰健，撥盡寒鑪手自叉。

寄董松門
我所思兮在五羊，渥洼駿骨森開張。嫏嬛祕笈宛委藏，排列杜庫堆曹倉。三年堅卧羅浮旁，上計不踏槐花黃。知君樂志非淸狂，要補束晳詩六章。橋衡奉席升高堂，執爵稱壽斟鴦漿。觥觥至性儕黃香，豈但彩筆誇江郎。憶昔同住枌榆鄉，小樓聽雨時聯牀。看君冷面凝秋霜，結交不隨人低昂。顧獨好我推秕穅，知我慵爲時世妝。興酣落筆輸君强，凌轢鮑謝驅王楊。我欲從之走且僵，縱有所作慚蛩螿。君乃愛誦音琅琅，居然擲地金聲鏘。年來離索如參商，雙鯉尺素頻寄將。珍珠密字烏絲行，擘箋苦短緘情長。勉我樹立爲時望，披函百讀意慨慷。縱觀宇宙何茫茫，得一知己傾衷腸。獨恨羈宦守朔方，瑟瑟天末西風涼。之子不見心傍徨，起視南斗生寒芒。投詩亟附賓鴻翔，君當報我以錦囊。相期弩力揚芬芳，道之云遠毋相忘。

夢花篇
雲母虛窗濾新月，重衾如鐵寒侵骨。宵分忽夢萬花開，姹紫嫣紅一齊發。洛陽深巷女兒家，八字羞眉雙髻丫。挑起紗籠教一見，果然人似夢中花。正好年華過十四，春愁不解縈心事。但許流蘇翠幰迎，敢辭錦瑟青衣侍。小步蓮花阿母扶，是眞是夢轉糢糊。含情乞與金條脫，惜别攜將玉唾壺。晨妝掃黛安黃子，斜倚熏籠香靡靡。顧曲慵教搯鳳笙，橅書笑請鋪蠶紙。我有江南十畝宫，夭桃穠李豔東風。他年大媍偕歸去，織罷流黃賞茜紅。

嵗莫赴省途次誾川值雪卻寄榆關諸子
亂石攢峯勢，平沙蹙浪紋。飄空猶臘雪，出岫已春雲。客路迢迢遠，年華冉冉分。一番離索意，愁煞杜司勳。

雙硯齋詩鈔　卷四
元旦夜發中部大雪再疊東坡韻（丁丑）
又趁東風玉屑纖，白毫妙相現莊嚴。潔如金井初堆麪，淡似蓴羮未下鹽。夜色難分迷枳徑，朝煙不上壓茅檐。山行最怯春冰滑，暗數巉巉第幾尖。

列炬林間散曉鴉，祥霙一路送征車。停驂且醉屠蘇酒，霑袖何殊綵勝花。麥隴紛騰豐歲兆，桃符點綴野人家。媿他驢背尋詩者，占斷風流入畫叉。

耀州喜晴口號
十日陰雲墨作堆，天風頃刻與吹開。一聲鵲語當頭報，已出千巖萬壑來。

送純甫表兄奉諱南下二首
三載馳驅慣，延州與勝州。青門纔憩馬，白下又歸舟。紅葉山蹊晚，黃花驛路秋。陰霖如有意，五日暫攀留。

昔時辭甬上，我已恨終天。今日歸江左，君空守墓田。弟兄同永歎，哀樂各中年。亟訂重來約，相期芍藥前。

九弟省覲南歸賦此言别
鞭絲東去水雲鄉，爲補笙詩第一章。縱我不能無别緒，喜君聊可慰高堂。驕兒雖小宜嚴督，弱弟難馴要有方。歸後平安須速寄，報余修竹長新篁。

初雪
揩眼四窗白，隔年相見初。飄從疏雨後，集向晚風餘。凍淺尚抽麥，寒輕纔壓蔬。祥霙眞應節（時小雪前三日），把酒一軒渠。

始冰
曉起人相語，前灣見未曾。鏤花猶細碎，作意欲崚嶒。霜信先期報，波光一夜凝。豳風農事畢，取次賦藏冰。

人日擬義山即用其韻（戊寅）
元正一日爲雞後，數到靈辰春漸融。荆楚人家挑菜節，壽陽宫殿落梅風。崔瞻宴罷歌詩豔，王母來時戴勝工。我是西京狂太守，止將油卜驗年豐。

鴉
羣鴉如墨晩飛還，戢戢寒雲薄靄間。繞屋喬林三十樹，一齊點作米家山。

喜内子病愈
喜卿蠲夙疾，使我定驚魂。藥奏葠苓捷，春囘草木温。起居愼寒燠，笑語自朝昏。庭下丁香發，重開酒一尊。

上元鐙詞三首
六街鐙火絢斑斕，款款花驄過市闤。抛卻瀛洲高位業，卻來塵海看鼇山。

冰輪初上晚風和，行過鐘樓勝景多。一派歡聲知歲稔，連天金鼓唱秧歌。

綠莎廳事百花攢，曼衍魚龍亦可觀。門外何須設行馬，春鐙原許萬人看。

醉後戲贈汪平甫兼諗世之欲識平甫者
眼作秋水白，面凝暮山紫。盛肥李短兩無比，自號縱橫一萬里。北入京洛西伊涼，塵土萬斛緇衣裳。裘不掩骭屨決踵，手拍皤腹神洋洋。彘一肩，酒五斗，大呼饑渴繞牀走。鼇呿鯨吸酣淋漓，舉座愕視相驚疑。諸君莫嫌酒肉臭，吐作奇文買絲繡。

題郝文甫上舍印譜
我昔挾筴遊京師，好從人海搜瓌奇。南錢（楳溪）北桂（未谷）名一時，善學漢碣摹秦碑。擅場鐵筆繄爲誰，有陳曼生董小池。數年雨散各路歧，我亦作官錢江湄。捧檄近向關中移，獲交郝賢才不羈。曩者所識雖暌離，君乃一手兼有之。岣嶁古字虀臼詞，腕底羅布如星棊。有時抱石相磨治，快如劃沙如印泥。我向君笑毋乃癡，混沌何苦爲書眉。君言此事非畫脂，倉史造字通神祗。壽諸貞石乃永垂，奈何但解誇毛錐。我聞此語心曠怡，捉筆亟題印譜詩。金窠玉笈好護持，子孫永寶如尊彝。

刈麥詞四首
三月雨少豆花稀，四月雨多麥苗肥。麥秋但得十分足，那管豆棚朝露晞。

去年八月雨淋浪，今歲風吹餅餌香。記得童時父老說，麥收祗要隔年墒（俗呼地氣溼潤曰墒。隔年墒者，前秋雨足也。按墒乃新耕土，於義無取，或是湯字）。

阿翁曳杖田頭囘，阿婆炊餅滿甑開。阿男今早趁墟去，請得腰鐮麥客來（鄉人十百爲羣，傭雇爲人刈麥，謂之麥客）。

投牒人歸樂不支，長官眞是重農時。昨朝放衙向儂道，許汝忙罷來對詞（鄉民以四、五、六月爲農忙，過此爲忙罷）。

張忠烈公破硯歌爲曹莪屺少府（偉皆）作
昔我改官守四明，曾到南田渡滄海。懸嶴孤懸絶人跡，蒼茫疑有忠魂在。歸來亟爲考文獻，鮚埼南雷雙筆健。讀罷碑文與墓銘，備聞蒼水揮戈願。年來捧檄京兆驛，獲覯曹君四明客。不寶君家黃絹碑，寶此磽磽一拳石。自言此是蒼水硯，喜向長安市上見。細字猶餘刼火痕，裂紋閱盡滄桑變。方公陟樞要，此硯從公書制誥。嗣公籌軍旅，此硯從公勞旁午。迨公避遠㠀，此硯從公抒翰藻。及公賦絶命，此硯從公歕血性。硯乎硯乎從公二十載，投鼠支牀節不改。如何葬不殉田橫，卻向風塵騰異采。初從吳山列肆得，九沙跋語精可識。再出青門貫白虹，直與秦碑爭古色。乃知神物厯刼鍊，石火電光頻示現。前有黃全後萬曹，特付鄉人作紀傳。我語曹君若是眞好事，宜納西冷墓門隧。不然龕之懸嶴茅庵中，看公毅魄翩然至。

夜起
斗室新涼夜啟扃，披衣起坐近疏屏。光生樹罅雲微破，潤到花稍露暗零。亂柝聲如蛙閣閣，長檠影似鶴亭亭。十年久斷西清夢，齒冷塵勞學戴星。

送汪平甫南歸
送客出東郭，賤子意不怡。聚首正云樂，奈何遽别離。别離亦無奈，贈言當箴規。青門居一載，名公爭縶維。此行作從事，快若乘斑騅。春明視從兄，白下省尊慈。明年就省試，不費舟車貲。遭遌太順適，意氣宜自持。居鄉已不易，况乃從臺司。毁譽所易集，守約毋猖披。發言忌泛濫，立腳戒詭隨。君才足蹈厲，妙墨兼英詞。所貴掇科第，奮跡乘清時。奚爲務涉獵，自矜林下姿。名士古所誚，畫餅安充飢。君體頗充悅，顧盼生光儀。蚤歳厯辛苦，精氣恐易虧。眠食善自衞，胡爲輕險巇。加餐固所祝，狂飲匪攸宜。愔愔哲人德，抑抑賢侯詩。馬卿快題柱，董生深下帷。弩力復弩力，青雲以爲期。

七夕立秋
一帶鍼樓迆邐開，笑看桐葉點蒼苔。星橋乍接黃姑去，露冕剛迎白帝來。隔歲佳期秋又到，中宵涼意節先催。七襄新㨾天然巧，付與羅雲一例裁。

題沈明府（琮）恆州迎養圖
古人樂服官，志不在升斗。直欲逮親存，祿養供旨否。沈侯令恆州，板輿入關右。夾道歡如雷，跪拜徧童叟。賢母顧之喜，喜爲眾母母。無何風木悲，白雲忍囘首。再來宰潼陽，政成碑在口。祗留畫荻書，莫進介眉酒。作圖屬我題，撫之黯然久。我昔領明州，慈母亦相守。何期不再朞，丹旐歸隴畝。祥琴忽在御，捧檄復西走。親舍竟安在，生意已無有。與君如一轍，雪涕呼負負。感君有至性，好訂歲寒友。相期寶鴻名，母訓傳不朽。

題看硯圖爲徐茂才（鶴）作二絶
割得紫雲腴，俾作龍賓侶。著手幾摩挲，劇於十五女。

嶺外仇池石，江天海嶽庵。千秋眞鑒賞，墨瀋徧東南。

燕燕曲
杏花萬樹霏紅雨，于飛燕燕差池羽。東去無端學伯勞，歸來仍共雕梁語。長安大道綺羅香，天寶梨園舊擅場。喜有善才高弟子，雙雙水調度清商。韶年相若心相愛，桃葉桃根如姊妹。傅粉熏香各性情，推襟送抱交姿態。韋杜城南路狹斜，五陵年少鬬豪華。瓊筵月下銀箏馬，芳草風前金犢車。誰知小宴剛飛琖，引得東君著青眼。竟選王郎作部頭，飛花從此晴絲綰。花外銀塘柳外樓，樓頭竟日鈿箜篌。輕鞾窄袖新妝束，脆管繁弦妙轉喉。反腰貼地驚鴻舞，舞罷重看憐楚楚。點拍頻敲碧玉釵，遣聲新擊花奴鼓。堂上傳呼擫玉笙，如嗔如喜太憨生。畫廊除卻調鸚鵡，不許旁人喚小名。小時同伴知何處，可憐枉被庸奴誤。宛轉偏教信鴆媒，艱難祗是隨鴉度。囘首歡場舊事非，青春惘惘惜芳菲。一奩蠧粉抛歌扇，滿篋蟲絲絡舞衣。舞衣歌扇添悽咽，憔悴心情那堪說。咫尺天涯泥憶雲，徘徊歧路風吹雪。天涯歧路隔紅牆，似海門深鎖綠楊。多謝殷勤青鳥使，竟將消息報王昌。得憐堂後重相見，握手綈袍猶戀戀。自分飛蓬去不歸，庸知弱絮團成片。訴罷離悰思悄然，竹枝難忘舊因緣。慵妝再整嗁眉展，又得洪厓共拍肩。人生去住眞萍梗，眼底榮枯如泡影。鳳泊鸞飄亦偶然，蜂交蝶聚還俄頃。酒市茶檣豔羨多，曉風殘月奈卿何。好憑樂府傳佳話，付與旗亭麗者歌。

雙硯齋詩鈔　卷五
齋宿唐槐小榭（己卯）
兀坐攤書對短檠，湛然襟抱見空明。愛才也使心多累，治獄翻嫌筆不平。香出唐花終覺淡，光生新月已能清。夜深羣籟虛堂寂，遥聽兒童課誦聲。

醴泉道上簡何蘭庭刺史
兩行官柳散朝煙，正是輕寒助麥天。新畤河山芳草外，昭陵弓劍白雲邊。幽居欲訪煙霞洞，瀦水初分苜蓿田。咫尺揚州何水部，相思不見意逌然。

陪祭唐昭陵禮成謹賦
九嵏山色鬱崔嵬，撥盡春雲寢殿開。繭紙已隨金盌出，駿圖猶帶玉花來。下方諸墓羅勳貴，當代精禋列鼎罍。創業貽謀誰論定，豐碑空爲剔莓苔。

題吳荷屋觀察筠清消夏圖
鷗波亭子趙承旨，玉版禪師蘇子瞻。諸老襟懷渾不俗，况君書畫妙能兼。涼生几榻風雙袖，綠到鬚眉月一簾。我亦琅玕森萬个，負他三徑雜蒼蒹。

題唐氏姑媳節孝錄
蕭山有雙節，汪氏兩賢母。嫡庶共冰櫱，彤史垂不朽。桂林有雙節，唐氏姑與婦。煢煢數十年，徽音嗣前後。吾謂姑尤難，曠代恐無偶。宵征事君子，戴髽甫十九。年少分復微，安能歴長久。甯知霜雪心，誓以死相守。顧此褓中兒，惄焉恆疾首。撫孤備諸艱，奈何孤不壽。彼蒼亦云酷，生意已無有。所欣子婦賢，之死心共剖。忍淚承卮匜，飛蓬事井臼。人事一以瘁，天意終不負。朝廷重節孝，綽楔蟠螭蟉。三鳳鳴河東，穆行敦孝友。仲氏隨計車，捧檄仕關右。豈不思白雲，無奈羈墨綬。祝君勵清操，藉以報高厚。政成歸故鄉，介眉進春酒。

題羅抑山秀才石刻自書詩稿二首（庚辰）
迅掃千人筆陣雄，名齊羅隱噪江東。詞章綺麗猶宫體，意旨温柔是國風。南海壯遊才始大，北山歸卧格尤工。汪倫嚴武皆同調，定有偏師併力攻（謂白也、小秋兩茂才）。

琢肺嘔肝近卅年，忍教過眼似雲煙。若非内史蘭亭筆，豈稱東坡橘頌篇。柔翰定偕貞石壽，吟朋已作碎金傳。一言珍重君須記，妙蹟還應手自鐫（李北海諸碑皆手自鐫刻，所云「黃仙鶴」「伏苓芝」，皆無其人而託名也）。

題黑龍潭觀唐梅圖爲碩通守（慶）作四首（梅在滇，相傳爲開元間植）
鱗爪千年護此梅，今時明月古時苔。人從天寶談遺事，地向昆明認刼灰。虐雪饕風容易過，夭桃穠李不須開。蓬萊弱水曾清淺，疏影知他照幾囘。

不染華清粉黛香，天南萬里獨投荒。風前羯鼓聲何急，月下仙姝夢最長。老去魏徵眞娬媚，生來宋璟好心腸。相逢自結雲霞契，盡日無言欲坐忘。

青鞵布韤費探尋，雲滿空潭雪滿林。茶半香初高士約，天寒日暮美人心。浮塵過客誰青眼，芳草靈祠自綠陰。獨有使君吹鐵笛，聲聲低和水龍吟。

過盡韶光百五期，看花直到别花時。飛來元鶴垂垂老，睡醒驪龍故故遲。寫照便兼懷古意，臨歧怕讀送春詩。丹青已攝花魂去，驛使無勞寄折枝。

故平陸令陸公（樟）死難詩（公以平陸地震，憂戚自經。大吏入告，得旨贈同知，廕一子爲縣丞）
黃霧幢幢羃空起，水脈山靈一時徙。河流傾潑蛟龍驚，砥柱掀翻虎貔死。東家勸走麞脫弮，西鄰覆壓狼藉眠。魂膽墮地不得拾，滿眼景物如黃泉。神君顧此䀌然痛，官命爲輕民命重。崩角呼神神不聞，一堂土木成何用。民生民死同凋殘，拊膺一慟摧心肝。不如官死爲民請，眞宰上訴心其安。寃魄高飛骨僵立，排閶數闔天應泣。聖主披章卹藎臣，封階任子泥書溼。吁嗟乎輿尸裹革紛疆場，啣鬚瞋目稱忠良。見危授命古亦有，如公之事安可望。吁嗟乎，如公之事安可望！

喜徐星伯入關以詩迓之二首
投戈瀚海竟歸來，琴未全焦燭未灰。天要霜毫成地志（松湘圃相國欲作《新畺志》，適君至，遂以屬焉），帝從雪窖老人才。七年磨蝎宫中坐，萬里明駝塞上囘。尚有書生豪氣在，莫辭百罰覆深杯。

憶昔相將踏五雲，文壇史局未離羣（戊辰己巳間，星伯提調文穎館，余提調史館，蓋無日不偕也）。玉堂轉眼巢痕掃，塵海驚心驛路分（庚午夏，余旣補外，星伯亦於是秋視學湖南）。雞肋一官空絆我，鴻泥雙印又逢君。好將樂府刀鐶信，報與南徐逐客聞（範川編修謫後主講海嶽書院，近亦不得其音耗矣）。

移碑行和吳荷屋觀察作
南海觀察今經師，博學好古名當時。出其餘事及金石，藉以證史祛譌疑。天與衣繡治鶉首，漢唐碑碣蒐無遺。南窺石門列炬入，冥搜暗索窮嶮巇。去年監試至省會，郡學暇日來委蛇。從遊賓佐各爾雅，孔融吳質相追隨（謂孔大令傳勛、吳大令曾貫）。循牆仿彿見螭紐，誠懸楷法光離離。何時寘此人不識，坐令退谷空嗟咨。屬我選地好位置，曩時故事繄可追。宣和殿上龕禊帖，京兆署裏藏雲麾。我承公命共商榷，僉曰附之碑林宜。萬年縣令作地主（謂咸甯令沈君琮），佐以孔君推輓之。扛如鈞鼎慮傾側，護此拱璧防磋劘。嶧山不畏野火燒，大石果有愚公移。兩廡石經屹相向，亟命氊蠟和松脂。鋒穎淩厲見蠆尾，波磔隱約尋蛛絲。三千餘言半剝蝕，存者千五百有奇。舊說泐盡不可拓，斯言過當非信詞。疾走告公色然喜，相率往視神爲怡。憶昔初變元和腳，筆正一語千秋垂。軍容捧硯立香案，樞密拂紙鋪丹墀。左規右矩妙結構，内擫外拓工設施。殊恩特許作三體，馨譽遂乃聞四夷。從此墨瀋徧京邑，零璣片羽皆珍奇。兹碑已晦忽復顯，是有天事非人爲。挼挱半日發高唱，頗類玉谿歌韓碑。坡公繼韓咏石鼓，我無其筆難爭馳。請就碑陰刻公句，好與兹碑同寶如尊彝。

望驪山
一峯如畫挂城邊，萬木蘢蔥欲化煙。無復青雲籠别殿，空餘白石潄温泉。鐘魚冷落山依舊，冠蓋逢迎事可憐。避暑未能偏觸熱，笑儂塵鞅自年年。

李松雲師惠寄祁陽葛君山茶賦謝
幕府材官至，紗幮簡翰來。天時方伏暑，公意獨憐才。小帊黃絲裹，斜封白絹開。一匳絺素展，千片石花堆。鶴觀新牽蔓，螺盤舊托荄。秋風浯水早，春雨洞庭纔。漫叟居邊采，湘妃廟裏栽。洛溪差伯仲，蒙頂或輿儓。鹿藿香成幅，蟬膏玉是胎。翦餘煙冉冉，烹出雪皚皚。簾影鰕鬚映，泉聲蟹眼催。薜蘿思挂月，蓓蕾憶驚雷。瘦骨涼先透，枯腸潤欲囘。著宜荷芰共，清作茝蘭猜。薄宦依秦樹，平生媿楚材。感兹衣鉢意，南望重徘徊。

將次咸陽渡渭寒甚
野燒沿秦火，殘甎拓漢宫。沙頭餘落日，渡口正西風。估舶昏煙合，官橋晚市通。重裘偎不熱，思擁竹鑪紅。

興平縣
曉入興平縣，高原氣鬱蔥。天容連好畤，地勢控扶風。清渭冰初合，黃山雪未融。馬嵬終古恨，嗁盡杜鵑紅。

良鄉道中（辛巳）
清渠凍解碧鱗鱗，老柳含稊尚未新。卻憶江南煙雨裏，杏花已放幾分春。

過定州
緤馬中山尚戴星，侵尋曉色散林坰。平沙直走滹沱白，遠岫遙連上谷青。盆石祗今留雪浪，氊椎何處覓蘭亭。煎茶孤負花瓷好，爲報郵籤不肯停。

鄴城懷古
武昌南指走鋒車，恰渡清漳訪鄴墟。橫槊英雄原不忝，分香癡愛竟何如。荒臺無復尋銅雀，疑塚終難閟玉魚。帳裏歌聲江上酒，東風一例刼灰餘。

七夕雜感四首
人間天上兩茫茫，淡粉輕煙枉斷腸。靈鵲可能塡碧海，牽牛終是怨紅牆。鐙前私語憑誰記，指下幺弦祗獨張。極目彩雲千萬疊，卻教楚楚想衣裳。

左界銀潢一道深，風波湧斷小星沈。空題瓊樹朝朝曲，難說青天夜夜心。鸞鶴不聞歸玉佩，鴛鴦何處乞金鍼。畫堂清漏迢迢永，自把閒愁託素琴。

樂府新翻古别離，微雲欲度尚遲遲。良緣莫話支機石，密意徒勞結網絲。無奈清歌傳子夜，可憐芳訊斷辛夷。金風玉露西崑句，原是千秋幼婦詞。

中庭瓜果滿筵陳，拜罷天孫少一人。悄影朦朧隔煙霧，閒情黯淡數星辰。畫屏竟夕知無睡，團扇經秋漸有塵。逕欲乘槎問津去，桃花恐似武陵津。

寄汪平甫
藉甚汪平甫，經年信不聞。依人久王粲，下第又劉蕡。詩思青溪曲，書名白練裙。何時跨黃鶴，來認漢川雲。

金陵雜憶十首
萬竹園
鷗波亭子傍雲根，繞屋參差翠有痕。卻憶春風春雨裏，錦綳个个長兒孫。

瓦官寺
步屧南朝瓦官閣，禪房花木劇清幽。維摩畫壁今何在，不見當年顧虎頭。

五松園（孫淵如先生故居在明吳王舊内）
荒草吳宫落日斜，五松池館長秋花。可憐詞客孫莘老，又作仙家蔡少霞。

江光一綫閣
翠微亭鎖碧雲端，下有胭脂古井寒。忽聽鐘魚出林表，江光一綫恰憑欄。

雞鳴寺（國初杜于皇僑寓於此）
臺城細雨溼黃昏，岡阜逶迤帶白門。行徧雞籠山下路，無人知有杜茶邨。

莫愁湖（吾師山陰李松雲先生修治亭榭，作櫂歌三十首）
莫愁湖水碧玻瓈，水檻風廊望欲迷。一自山陰題詠後，櫂歌聲在藕花西。

陶園（陶秀才文本所居，阮圓海故宅也）
冰雪窩中書萬卷，主人長日守青氊。酒闌莫話興亡事，腸斷烏絲燕子箋。

秦淮
長板橋頭月落遲，西風舊院柳絲絲。尊前白髮談天寶，最憶漁洋七字詩（「尊前白髮談天寶，零落人間脫十娘」，漁洋秦淮詩句）。

雨花臺
六代荒臺罷講經，萬家煙火各星星。何時更蠟南岡屐，重上秋風木末亭。

隱仙庵
仙家樓閣冠飛霞，金粟氤氲鬬月華。那識遊人如織處，妙香冷落古梅花。

哭松雲先生四首
弱冠登朝後，才名噪玉堂。重臣唐節度，前輩魯靈光。詩購雞林遠，銘留僰道長（公曾從征瞻對）。側聞春雨句，朗誦荷先皇（公考試差，詩「春雨」一聯爲仁廟所賞。迨除雅州守，召對時猶誦之）。

中外資敭歴，堪垂汗簡青。身行一萬里（公由成都守擢建昌道，不二年，遂開府雲南），手寫十三經。恩命輝卿月（今春，内召以三品卿用），寒芒斂客星。巫陽何太急，逕欲問蒼㝠。

說士甘於肉，終童就試年。愛余文曼衍，對客話纒緜（公守金陵，試童子，評余文云「洸洋恣肆，趣衍蒙莊」，輒向人誦之）。爨下桐音出，尊前芰嗜偏。平生知己感，少小識青蓮。

一代風流盡，銘旌黯素秋。圃花香晩節，官柳入新愁。讖已蛇年合，魂應鶴市遊（公别墅在楓橋）。羊曇多少淚，落日向西州。

息夫人廟
月湖隄上柳煙斜，寂寂靈祠鎖茜紗。賸水殘山多少恨，春風依舊放桃花。

登招鶴亭（亭在署内黃鵠山頂）
逶迤黃鵠山，小園招之入。嶙峋招鶴亭，白雲放之出。亭高幾由旬，古木翳蒙密。秋風木葉下，石骨露蒼質。眼界忽開朗，煙靄淨若失。大江來峨岷，浩蕩浴白日。估帆高峩峩，勢逼飛鳥疾。頫眺漢陽樹，寒翠不可拾。平揖黃鶴樓，坐客如接膝。安得乘長風，沆瀣入呼吸。

武昌詠古四首
銅琶高唱大江東，雲物蒼茫一覽中。橫槊自釃名士酒，披襟誰賦大王風。壘荒起翦留秦蹟，派别沱潛識禹功。重向九峯山上望，汝南半壁鎭原雄。

左徒文彩擅高華，沅芷湘蘭入望賒。弟子招魂詞九辯，先生作賦鼓三撾。愛才本不期黃祖，竝世誰能得景差。江上煙波何日盡，又教遷客去長沙。

牙旗高建庾征西，夏口風煙望欲迷。樓外笛聲尋古洞，尊前帆影落寒谿。硯從道士磯邊得，碑向頭陀寺裏題。客去黃陵消息遠，春深時有鷓鴣嗁。

桃花隖上快晴初，放眼江城畫不如。南浦草生春水外，西門柳老晩風餘。料無仙骨難乘鶴，賸有鄉心解食魚。逕欲重登稽古閣，好從假日讀奇書。

小園夜坐
薄醉休辭酒一卮，倚闌深坐夜寒時。雲開瘦月纔窺戸，風定繁星盡在池。楓葉無聲下斜徑，菊花留影上虛帷。兒童初解歌銅雀，自揀新題教咏詩。

招鶴亭望大别山
我昔遊會稽，探奇到禹穴。今年駐武昌，隔江望大别。偉哉明德遠，曠代著鴻烈。緬維漢水源，嶓冢峙屹𡿖。東源出氐道，涓涓澄以澈。西源逕葭萌，滔滔不可輟。瀠洄過三澨，觸山始南折。囘首眺竟陵，内方自穹絶。兹山臨漢上，萬古波不囓。或云在安豐，地志存舊說。楚濟漢而陳，二别各就列。據兹定方位，此案遂如鐵。所以禹功祠，春秋薦毛血。寥天縱遐矚，江表獨秀傑。下有漢陽城，懷抱如半玦。冉冉溳口雲，皚皚郢門雪。晴川白日盡，芳草露華結。長風吹大江，一覽散眼纈。登臨信愉快，疏鑿見施設。仿彿瞻楯樏，俛仰企前哲。

與李鳳洲夜坐讀所作詩即題卷後
鄂渚清霜夜，西窗翦燭同。酒因爲客減，詩自過江工。著作尊班固（時方讀漢書），知交託孔融。相期歲寒節，吾道不終窮。

楚公鐘歌
楚公鐘二，爲有周時楚故物。宋政和間得之以獻，今皆不存。阮芸臺宫保據所見拓本摹泐上石龕。之江漢書院壁間，爲作此歌。
高觀山削青芙蓉，講堂謖謖鳴松風。鵝湖鹿洞此支幹，我來訪古開心胸。照眼何物發光怪，壁間片石新磨礱。尚書欲存楚法物，銘辭乙乙橅雙鐘。雲斤月斧破㝠晦，劌心鉥目驚愚憃。一據德父金石錄，嘉魚所獻苔花封。文十有四略可辨，孫子永寶參笙鏞。蘭陵觀察有拓本，字畫差小形模豐。一據公弼石氏跋，得自太平之湖中。爲文四十有二字，語句鴃舌書蠶叢。諦視定爲熊狂作，考据鑿鑿豪芒窮。薛氏頗疑楚公字（見薛尚功《鐘鼎款識》），此論尚未觀其通。熊通一怒僭王號，誦述猶自稱先公。請君試讀閟宮句，魯公之號將毋同。虞部亦疑石氏語，謂歸邵氏恐無從（見陳愚谷工部跋語）。我思靖康遘喪亂，彝器大半隳妖烽。銅駝會已在荆棘，石鼓豈不淪蒿蓬。或自尚方入塵世，轉徙遂復來江東。吁嗟此鐘歴萬刼，天荒地老歸虛空。其詞則存器則杳，坐使嗜古心忡忡。往者陸終踞江漢，篳路籃縷開諸熊。作鐘非徒託雷雨，問鼎遽欲騰蛟龍。誰知轉眼忽秦代，上蔡變古誇魁雄。銷磨科斗作小篆，兹物幸未攖其鋒。避秦不知有漢魏，萬古韜晦如㝠鴻。奈何閱世欲自見，吐氣弈弈爭長虹。東南花石充艮嶽，竟隨輦運登九重。斯時八寶競符籙，豈暇九廟徵瞽矇。姑與珍玩雜位置，大慶殿耶迎眞宫。滄桑之際又墮落，繆醜豪奪眞窮凶。可憐再辱權奸手，恨不奮擊勞靊霳。譬之丹徒有古鼎，蒙垢乃遇分宜嵩。從此沈埋不知處，百八無復傳琤瑽。銘文差喜未泯滅，荆山漢水相舂容。摩挲著手不忍去，圓景西下滄江紅。蒲牢亂向野寺吼，一笑聒耳皆凡庸。清霜淬壁氣淩厲，古月入戸光朦朧。無聲之樂聲在紙，不見寒芒作作飛上太白之中峯。

月當頭放歌
鄂王城上雲夷猶，鄂王城下風蕭颼。雲開風定月卓午，玉盤湧處剛當頭。江山城闕草樹頃刻悄無影，但見茫茫大地萬里晶光浮。東有洪山嶻嶪之寶塔，西有黃鶴縹緲之飛樓。北有侯瑱烽火之古戍，南有黃祖鸚鵡之芳洲。老蟾居中一口快吸盡，吞吐歕欱能使蛟龍愁。斗柄不轉，銀漢不流。烏鵲不飛，長鯨不遊。羣動屏息萬籟寂，姮娥凝睇開星眸。大千世界忽見我，忍寒孤坐披鸘裘。青山屋上流水屋下好官舍，我來寄此如浮漚。囘思堂堂四十七年内，幾年得似今昔風光遒。簫不須屬客和，酒不須與婦謀。縹粉之杓花瓷甌，舉頭與月相獻酬。對影三人造語本奇絶，豈知此夜形影俱被冰輪收。捉月之魂飄泊呼不起，祗有中峯卓立高比崑崙邱。月乎月乎宜向兹峯稍休憩，莫使謫仙抑塞牢落無朋儔。咄哉月亦遊戲耳，那識人世多煩憂。文采誰屈宋，割據誰孫劉。孰爲玉笛仙，孰爲赤壁舟。放眼此地擾擾皆蚍蜉，何况禆海之外有九州。百年三萬六千日，日日跳擲窮遐陬。瞬息明年又今夜，三星行復來綢繆。舉杯喝月月不留，歘然逕向滄溟投。我猶掉首搴羅幬，水銀瀉地霜華稠。扶醉起舞珊瑚鉤，沈思朗嘯驚潛虯。

壁間懸小詩數幅皆春明朋舊手蹟也公餘循覽如話平生隨意和之各效其體
和鮑覺生前輩題出獵圖
羆裘豹舄鵕䴊冠，顧盼雄姿老據鞌。小隊弓刀晴雪迥，平原狐兔朔風寒。虎頭骨相封侯易，馬革心情報國難。一劍如虹天外倚，鬚眉莫作少年看。

和錢恬齋前輩買鑪
短景逼崦嵫，長至驗土炭。寒鱗生古硯，凍爪澀柔翰。買鑪雜罍洗，添火置几案。金精葆尚完，土花蝕將半。小炷分繭緜，微燄達犁旦。博山樣頗工，沈水香不斷。暖如坐南榮，穆若直東觀。對之攝心神，藉以懲愒玩。冉冉開瓶梅，重重押簾蒜。迴環誦新詩，良匠鑛能鍛。

和潘紅茶同年采桑
羅敷出門去，劇念春蠶飢。黃金棄勿顧，采采春風時。陌上筥筐早，鏡中膏沐遲。妾心愛冰繭，去去謝青絲。

和紅茶關山月
瀚海黃雲暮，輪臺碧月寒。可憐玉關遠，都著鐵衣看。贊普思通款，將軍議築壇。一聲羗笛起，囘首望長安。

和錢金粟學士唐昭陵石馬圖像（己卯春余，守西安，陪祭昭陵，親見此石）
天上攀髯去不還，房精誰爲鑿孱顏。長楸深護鸞龍氣，蒼蘚平鑱虎豹斑。生奉櫜鞬屯柏壁，死隨弓劍傍橋山。潼關戰罷桃花汗，猶在風鬃霧鬛間。

和金粟秋草
玉鉤斜畔大隄邊，淺淺疏疏不化煙。南浦蘼蕪騷客去，西園胡蝶美人憐。河梁日暮看羊地，籬落霜淸鬬蟀天。轉眼綠春消息近，王孫歸去及新年。

和陳範川翰林莫愁湖登勝碁樓三首
近郊迆邐入邨墟，泛泛波光接綠蕪。三月三山門外路，桃花春漲欲平湖。

結綺臨春狎客吟，可憐焦土傍江潯。莫愁終比無愁好，留與湖名說到今。

樓上山光落翠虛，較他賭墅興何如。東山絲竹人爭羡，折屐風流又姓徐。

東坡生日同人禮像賦詩用公集中遊武昌寒溪西山寺韻
公繫御史臺，捃摭困讒口。識字肇憂患，纍臣傷白首。九死責黃州，便旋信馬走。城南築東坡，自此名不朽。渡江遊西山，睠言好巒阜。李委賦鶴飛，陳慥悟獅吼。岐亭赤壁間，往往得佳友。彼哉亶定流，譬若苗有莠。茫茫七百年，此輩冢似塿。惟公生氣在，寒泉薦常有。展拜笠屐圖，光照雲夢藪。籩實元脩菜，瓶供君猷柳。近揖捉月仙，遠招拾橡叟。羞以槎頭鯿，酹以眞一酒。呈詩代尸祝，刻意脫窠臼。公文如太羮，請勿笑藜糗。

歲暮書懷四首
問俗來江漢，經年媿此官。朝廷求治切，身世報恩難。閲事關憂樂，平情劑猛寛。眼中生意滿，收入寸心看。

形勝兹邦好，風雲變態殊。江聲流漢沔，山氣入䕫巫。文物仍遵軌，卑洳已減租。會看民樂只，比戸醉屠蘇。

園林頗清暇，乘興倘登臨。招鶴孤亭小，尋梅一徑深。閒情殊落落，春意劇駸駸。欲補千竿竹，風來聽鳳吟。

靜坐觀元化，悤悤歲月過。催人兒女大，爲客弟兄多。況味虀能慣，年華墨共磨。幾番開口笑，所幸是時和。

雙硯齋詩鈔　卷六
元日喜晴次日復雪用東坡江上値雪韻兼效禁體約蒓甫鳳洲同作（壬午）
三冬雨少田坼龜，朔風釀雪老農知。江城急景逼除夕，先集爲霰參差吹。夜意將深粟起額，曉光乍破冰生髭。但看樓閣積寒色，豈有池沼流春澌。饋歳酒香酌清冽，索逋屐滑防顚危。劃然元日大晴霽，彤雲赩赩煙絲絲。天閶詄蕩照寰海，式昭帝運非人爲。陽開陰闔儵變幻，此事造物權能持。韶景已教鬯煦嫗，醲膏更與淪膚肌。瑶霙一夜壓青士，新篘百罰歌紅兒。幾行不辨挑菜路，萬影疑到張鐙時。稜稜鐵作高士被，片片繡錯夫人幃。爆竹滿街殷雷動，唐花在室朝霞姿。化工刻意弄狡獪，元氣被宇眞淋漓。車馬交衢踏璀璨，兒童肖物盈階墀。放眼江山各漭瀁，￿稱心牟麥都紛披。敲門賀年僕懶應，折柬招客伻爭馳。隔座傳柑致佳話，分曹射覆酬深卮。作詩不許持寸鐵，侍史捧硯筵間隨。醉歸紅鐙大如斗，出門一笑將安之。

越日復雪疊東坡韻仍用禁體
油卜不用燔枯龜，盈尺兆瑞人人知。前宵已鋪大地滿，越日又逐長風吹。天公善戲兼嗜雅，不管詩人撚斷髭。墨瀋堅凝筆難運，炭火緩炙冰微澌。誰與雕鑴作六出，應是沆瀣來三危。連甍冒棟碎若翦，開簾入隙輕如絲。因方遇圓各殊態，成珪合璧皆能爲。謝家子弟寶樹列，梁園賓客青簡持。飄颻洛川神女貌，細膩姑射仙人肌。小屏半摺拓雲母，清歌數疊煩雪兒。平生蹤跡類鴻爪，去年入覲元宵時。并門冰霰埋馬足，新婦閉置嗟車幃。今年此地遘佳景，獻歲一再呈妍姿。綏豐豈但徵率育，富教亦可囘澆漓。那知宅藩奉紫詔，行將搢笏趍丹墀。遥思蓬瀛更晃耀，宮花禁柳皆離披。諸君長劍束行李，我亦短靿勞驅馳。姑盡清歡對華燭，莫辭薄醉傾瓊卮。繁影迷天凍雲合，無聲落地春風隨。此情此景樂復樂，言之不足長言之。

喜晴再疊東坡韻索蒓甫鳳洲作
寒宵揮翰手不龜，詩人有興天公知。頻頻賦雪慮才盡，濃陰頃刻清颸吹。淨洗銅鉦發晶彩，不許青山生白髭。冰筯還從屋角挂，江聲漸向沙頭澌。修篁折腰愈菁翠，痩石露骨將欹危。老梅垂垂破香蘂，嫩柳裛裛搖青絲。乾坤翕闢自有宰，陰陽鑪炭誰能爲。千門萬戸競汛掃，長柄大帚奚童持。甘膏已看活地胍，暖意漸覺融人肌。春蔬堆盤宴熟客，花鐙入市歡羣兒。高士登樓發清嘯，殘霙快賞須乘時。何物書生戀美睡，伸脚踏破萊公幃。佳人對鏡試妝竟，欲鬥明媚呈芳姿。行田負手老農喜，邨醪一醉酣淋漓。畺臣飛騎報瑞雪，清晨獻表鋪龍墀。我作新詩當嘉頌，長歌險韻重重披。濡染霜毫急奔駛，蓐食不俟介馬馳。一鼓再衰三恐竭，助戰更倒琉璃卮。諸君堂堂大國楚，安肯讓我張如隨。請賈餘勇去摩壘，爲君援枹而鼓之。

二月十六日喜晴是日得代將赴江西
乾鵲聲中晝啟關，杏花纔欲破朱顏。風光戀客難爲别，雲意如人且暫閒。泛泛鴨頭添漢水，迢迢螺髻擁荆山。懸思放櫂春江去，飽啖鯿魚過别灣。

武昌曉發亭午遂達黃州
百里齊安郡，長風半日催。江聲自東去，山勢欲西來。坂度黃泥遠，帆迎赤壁開。坡翁仙魄在，喚起酹千杯。

寒溪西山寺
看山不遊山，恐被山靈笑。清晨亂流渡，汰榜已清妙。輕風起微波，初日出有曜。舍舟御籃輿，仄徑入幽窔。山深不見寺，愈入乃愈峭。于于戒僧迎，磔磔野禽叫。三泉噴沕潏，九曲鬱精奥。努力登西峯，腰腳幸能到。撥雲蔭古木，左右縱遐眺。大江橫匹練，寒溪瀉飛瀑。俯瞰武昌城，萬堞勢排奡。清時無戰伐，鎖鑰亦險要。高亭紀蘇蹟，小峴說吳造。頗憶涪翁詩，如聞庾亮嘯。英雄與名士，意氣各騰踔。江山自千古，慷慨此憑弔。拂石暫休憩，誰鑿太古竅。謖謖松風生，茶煙嫋石銚。下山覓歸途，泝流放飛櫂。囘首白雲深，半嶺銜夕照。

守風樊口
江豚吹浪過前灣，細草平沙曲曲環。暮雨帆檣樊口渡，春雲樓閣武昌山。蓬茅厯落沿溪少，笭箵低昂盡日閒。好向槎頭收縮項，半醒相對醉顏殷。

道士洑
山柳搖緑稊，山花破紅蘤。平岡如修虵，一碧三十里。江流忽漩洑，山勢悄然止。鬱怒不可囘，絶壁蹴空起。臲卼虎負嵎，嶄嶻犀劃水。濛濛煙霧中，龍鍾一道士。秃髮不岸幘，赤足豈納履。江山日千態，此地殊譎詭。捩柁逼危磯，相向尺有咫。揖之入船窗，蒼翠沁肌理。

九江
畫角聲吹隔岸聞，水天一色白沄沄。朝潮夕汐雙姑嫁，楚尾吳頭九派分。商婦琵琶船上月，匡君履舄洞中雲。柴桑歸去香山老，誰與江州張一軍。

望廬山
朝發潯陽城，渾灝見廬嶽。決眥入煙靄，去天不盈握。雲氣仙幢來，石骨鬼斧斵。鑪峯示隱見，開先託㝠邈。眞面竟何在，峯嶺自确犖。昔人在山中，所見猶未確。矧我在山外，而敢句空琢。高堅與前後，如顏苦孔卓。理境未深造，安能事講學。下馬憩東林，溪聲聽瀺灂。低徊三笑堂，何時謝塵濁。

初到南昌二首
一聲津鼓午潮生，又駐幨幃帝子城。江上鳧鷖知客到，圖中蛺蝶隔花迎。地輿高控湖山迥，星象平分翼軫明。兩字標題說屏翰，莫教官職愧聲名。

百花洲外散鳴珂，美盡東南語不訛。廣座官僚今雨少（毓中丞撫楚時，楨爲臬司；蘇雲畊觀察督糧關中，楨爲郡守。此外王蓮府學使，史粟園廉訪，王式庵、王小竹兩觀察，賀藕耕、王子卿、屠琴隖三太守，陳曉峯、董弈山、譚琴岩三司馬，皆京師舊雨也），廿年師友此邦多（南昌彭文勤公爲楨座師，大庾戴文端公爲館師，又爲舉主，皆先後歸道山。南昌方容齋學士、樂平鄒理堂給諫亦下世，其見在者前輩則有汪巽泉、張四香兩先生，同年則有李鹿坪漕帥、陳石士太史、謝蕉石觀察、吳蘭雪舍人，皆知交之莫逆者，然皆宦遊四方，不亦絶跡。都會今昔，聚散之感，能無憮然）。瓜期正及三春去（戴金谿前輩由臬司擢晉藩留署，江藩待余受事將行，孔荃谿擢延建邵道，亦在吉安候代），簜節重逢四牡過（王省厓、玉研農兩先生奉使湖湘，時楨方在鄂渚。兹來江西，而楨適至又得相見）。尤喜家人渡彭蠡，向儂圍坐話晴波。

喜晴
微雨中宵止，遙天欲放晴。風催柳條長，雲讓菜花明。邨舍低煙盡，溪橋細浪生。搴帷行百里，一路問春耕。

小齋
疊石爲山整復斜，沿階細草自鬖髿。春風春雨無人管，開盡閒庭木筆花。

鐙下繙閲舊作自題
我雖不工詩，展卷觸所嗜。古人名一家，各各出新意。少小誦六朝，美哉金粉氣。稍長渉王孟，清遠造初地。青蓮與浣花，乃不敢思議。元白抒性靈，往往入淺易。翻然慕玉溪，未敢嗤獺祭。有宋喜蘇陸，宗風能不墜。坡翁固雄快，劍南亦堅緻。愛博情不專，坐此失精義。如噉五侯鯖，雜俎豈有味。偶爾窺藩籬，亦頗肖一二。無如嚌胾難，去肉饋以洎。即今檢所存，了不見深致。五十已無聞，此後復何冀。造物假我年，糟粕定吐棄。山水寫清音，猶當立漢幟。

壬午七月以前守西安鞫獄失實赴陜對簿爰書旣定率賦此章
聚鐵無端鑄錯成，雷霆命下卻心驚。庸愚自分辜臣職，遷謫猶能近帝京。不信荆榛逢狹路，幸無薏苡累生平。匣中長劍分明在，欲倚空同作意鳴。

奉恩旨特免阿爾軍臺之役聞命感泣恭賦一章
十行詔下霽天顏，不待他年始賜環。自恨駑駘終覆轍，何期麋鹿許還山。疏庸屢沐君恩厚，盤錯方知世路艱。閉戸焚香勤省過，敢耽泉石說清閒。

何蘭庭刺史以詩贈行依韻奉答
罪臣猶荷主知深，鑒我曾無暮夜金。意外竟償歸骨願，閒來難忘報恩心。大江東去成長往，孔雀南飛費短吟。一讀新詩一惆悵，交情離緒總難禁。

出東郭門
去年出東門，匹馬朝天去。今年出東門，去去江南路。江南吾故鄉，一别已十霜。萬竹或無恙，三徑恐就荒。就荒亦何害，先人敝廬在。不愁白屋貧，祗憾朱顏改。朱顏能幾何，去日苦已多。歸裝富卷軸，畢世堪婆娑。婆娑那易得，宦海風波黑。憶我去章江，兒女淚沾臆。驕兒挽金鞿，嬌女解牽衣。遙知九十日，日日望我歸。得歸奉明詔，乾鵲當檐噪。飛騎報平安，計日緘書到。書到人亦來，布帆江上開。霜螯與露菊，一笑覆深杯。

渭南遇雨
白楊風裏雨瀟瀟，古驛泥深路轉遙。卻憶到家時節好，隔江紅樹過江潮。

郭令公故里
留將一柱竟擎天，再造唐家豈偶然。不與庸兒膏斧鑕，愛才難得是青蓮。

雨行至華陰偕李明府（庭業）程少尹（志鴻）蒓甫表兄遊嶽廟登萬壽閣望蓮峯不見坐待逾刻倐忽開霽三峯儼然亦奇遇也詩以紀之
籃輿半日沿山行，馬頭淅瀝秋霖聲。亭午雨歇泥沒髁，壯遊不到青柯坪。遊山不成且入廟，高閣憑欄縱遐眺。雲氣深封玉女窗，煙鬟不見仙人貌。啜茗坐待心徘徊，須臾颯颯清風來。迅掃癡雲赴滄海，三峯直對天閶開。我非退之慕忠介，默抱精誠敢下拜。山靈有意惜歸人，爲出蓮花大千界。蓮花眞面相向青，巨靈高掌拏蒼㝠。幢幢樹影辨毫髮，似有羽葆雲中停。看山恰遇天風便，歸人中路還歆羨。樓頭拱手謝山靈，布韤青鞵會相見。

雨中出潼關
終南山盡太行橫，雲擁雄關溼不明。嶽雨留人羈半日，河聲迎客下重城。過秦慷慨非年少，入洛才華愧此生。㡌影鞭絲隨意去，時平不用聽雞鳴。

伊陽旅次與蒓甫表兄話舊三首
的㿨秋鐙旅夜長，家山重話意蒼茫。高門難認烏衣巷，喬木猶餘青嶰堂。蚤歲光陰新箭筈，舊家池館小滄桑。釣遊幾處分明記，轉眼星星各鬢霜。

兒時愛聽老成談，疊矩重規訓再三。甥舅百年耆碩盡，崔盧兩姓典型諳。傳家各有青氊在，保世都能白水甘。記得西州門外路，祗將清淚灑羊曇。

宦遊南北與君俱，廿載賡酬芥蒂無。急難何曾輸棣萼，知音不但爲葭莩。題橋意氣三春老，結客心情四海孤。莫更飢驅出門去，清樽相約卧菰蒲。

白楊樹題壁
朝發古韓城，墓宿白楊樹。疏樹不成行，一一來時路。來時樹上秋蟬嘶，去時樹上寒鴉嗁。寒鴉啞啞惱人睡，好夢不到青谿西。野寺三更聞疊皷，白楊蕭蕭疑作雨。寥天一夜飛輕霜，敗葉隨風過清汝。明月入戸照我牀，披衣起坐秋宵涼。一琖燒春天欲曙，騎馬匆匆出門去。

汝州弔東坡先生墓
蜕骨塵寰七百年，青楓猶爲護荒阡。餘生但喫惠州飯，萬死纔歸陽羡田。春夢有婆眞解脫，秋墳無鬼共纒緜。飄然笠屐知何處，祗在瓊樓玉宇邊。

汝州道上和汪鶴亭刺史題壁韻
聲聲社鼓響秋風，隴畔扶歸有醉翁。槲葉滿街邨店小，蘆花半岸野渠通。擔頭葱糝來其白，釜上椒添不托紅。一種天涯倦遊客（汪詩乃自甘肅解組南歸時作），止將詩句弔坡公。

露宿函谷關下
震耳河聲吼，東征客路迷。泥塗窮馬跡，薄笨暫雞棲。新月銜山小，寒聲隔岸低。更無關尹問，愁聽夜烏嗁。

舟中望壽州
摩空一塔痩玲瓏，落日孤城莽蒼中。名士旌旗迷廢壘，亂山草木動秋風。漁莊歴落長淮浸，估楫聯翩下蔡通。遥指瀧岡懷舊澤，百年松檟鬱蔥蔥。

清流關
鳥道入空碧，丸泥扼此關。干戈紛五代，風雨接三山。雲氣諸天合，煙光大地環。醉眸何處豁，倚劍一躋攀。

滁州
清流關下路，江表此維屏。麥灑千畦綠，山環一郡青。人家入林壑，官道出郊坰。六一風流在，言尋豐樂亭。

到家日作
樂府新刪行路難，故園風景足盤桓。牆垣不峻天纔大，亭館無多地更寛。竹外秋城有山意，水邊霜葉當花看。閒吟冷醉都隨分，掃籜重裁子夏冠。

十一月十九日消寒第一集分賦得木瓜
爾雅名稱楙，秋深薦木瓜。含瓤非瓞實，結蘂近棠花。色重分金顆，香輕逗茜紗。沈時休伴李，供處或宜茶。號豈青門借，珍應白屋誇。登盤同佛手，籠袖戲童牙。衛國琚旋報，宣州紙漫遮。黃梅方破臘，相向鬬淸華。

大風登北極閣悠然臺坐三賢祠贈汪朗園
十年不還山，鄉思日以積。被命放歸里，駑馬謝羈靮。側聞悠然臺，近作幽人宅（朗園寄居三賢祠，如主人然）。乘興思躋攀，竟蠟阮孚屐。泠然御風行，鼓我退飛鷁。賈勇上高閣，去天不盈尺。晨起雲能攓，夜坐星可摘。白華古詩人，邂逅展良覿。種花時荷鋤，愛客屢岸幘。相將三賢祠，清泉啜寒碧。齊梁刼灰餘，留此金粉蹟。江上助感喟，唾壺奮欲擊。有景不能道，但見詩滿壁。拱手覓歸途，囘眺斷霞赤。

立春蒙城道中大雪再用東坡韻二首
似爲東皇貢縞纖，輕裁細翦特精嚴。土牛乍出新摶粉，竹馬羣嬉學負鹽。柳絮亂飛何妥宅，梅花暗落壽陽檐。抽毫疑作相如賦，已有寒冰上筆尖。

枯草平沙啄暮鴉，東風拂面欲囘車。寒深誰送逡巡酒，春至能開頃刻花。到處鴻泥工作客，稱身鶴氅最思家。臨河店裏餐魚膾，漁火星星尚可叉。

除夕歸自譙郡見冬初所種紅梅俱已盛開喜而有作
風波定後卻還家，萬事無須且種花。一去清濄成小别，再歸除夜好年華。舊移竹尚留殘雪，新補梅都爛晚霞。滿引屠蘇對花酌，酡顏相向鬬丹砂。

雙硯齋詩鈔　卷七
郊行書所見二首（癸未）
柳枝蘸春波，宛轉相與綠。東風吹我裳，直過蔣山麓。疑有隱君子，結廬避塵俗。今日不匆匆，爲唱渭城曲。

桃華紅半城，隨客出城去。逶迤三十里，窈窕一千樹。行行蔣侯祠，去去郭璞墓。卻憶十年前，臨平山下路。

以筍餉彭逸湄逸湄作詩言謝依韻奉答
春泥不用市頭擔，自荷鴉鋤劚滿籃。要引詩人工覓句，故將禪味與分甘。君無俗骨應湌玉，我有荒園忘佩篸。卻笑空腸止芒角，未堪拈韻較青藍。

病起
十日春陰一刹那，小龕新起病維摩。竹萌高節殷勤長，芍藥芳期黯淡過。潑潑池塘魚欲上，愔愔門巷雀堪羅。莫愁湖有前時約，會買漁舠盪綠波。

長日沈陰坐觀元化意有所得輒述以詩
小園物物荷天工，宜暖宜寒百不同。最得花情雲與月，能傳竹韻雨兼風。因留鳥宿生新綠，爲引魚噞落亂紅。若使步兵知此意，平生何用哭途窮。

久雨
混沌不可鑿，天如人宿酲。竹風忘夏氣，蕉雨誤秋聲。一鷺破煙去，雙鳩辭樹鳴。農夫與蠶婦，相向若爲情。

觀劇絶句十二首
斜封勑下玉妃來，露井桃花昨夜開。從此六宫無粉黛，樓東閒煞一枝梅。

金釵鈿合笑相偎，死死生生不化灰。卻怪玉魚從葬後，肯教方士重攜囘。

山鬼羅衣詎等閒，倚樓讀罷淚斑斑。一杯自酹空同劍，要爾收京破祿山。

慷慨長歌更短歌，梨園白髮奈愁何。霓裳舊譜淋鈴曲，併入琵琶血淚多。

非想天連兜率天，梨花深院玉嬋娟。眉痕鬢影匆匆過，臨去秋波劇可憐。

斗帳垂垂疊浪紋，巫山十二夢朝雲。有人背立紅窗外，露溼泥金蛺蝶裙。

藕花香裏兩鴛鴦，閒理金徽勸玉觴。知否王孫春草綠，有人相對泣糟糠。

喁喁恩怨素心違，底事當歸卻不歸。君莫斷腸儂有意，嫁雞原要逐雞飛。

紅袖參禪悔昨非，散花天女愛花飛。從今撇下蒲團去，不著雲堂壞色衣。

險語驚人棒喝同，冷泉亭上滑稽雄。暫時辜負西來意，丞相新封益國公。

漫灑英雄淚幾行，禪心壯志兩荒唐。天涯從此無拘管，一路西風米汁香。

花天酒地度人難，雲水瀟湘倚醉看。便做神仙也辛苦，又攜甆枕下邯鄲。

贈瞿秩山觀察
叱馭卭徠舊策勳，江南花落始逢君。歸裝祗有峨眉雪，卜築新鋤鍾阜雲。淮水鳧鷖迎客慣，毘陵風雨隔江聞。方干唐介都招隱（謂茶山廉訪、陶山觀察），好與聯吟話夕曛。

題甘夢六吳越載書圖
萬頃滄江虹貫月，秣陵處士歸帆發。不載醇醪不載花，爲有奇書耽入骨。君家卷軸百城環，琳琅滿貯屋三間。雲深自擬琅嬛洞，客到如遊宛委山。得隴望蜀求快意，一舸東遊眞好事。雞次龍威未足珍，更搜禹穴岣嶁字。苕溪春水錢塘潮，八百平江送畫橈。行過江南煙月地，直將奇麗鬥金焦。

登舟後逆風苦雨作此破悶
十日曾無一日晴，船頭風雨送秋聲。蒲帆老作投閒客，秫酒權充破陣兵。蹩躠移舟艱百步，蒼茫弭櫂欲三更。廿年于役眞堪笑，總是拕泥帶水行。

揚州呈葉健庵中丞
建牙手布八閩春，詔許懸車拜命新。燭物雙瞳猶翦水，憂時兩鬢已堆銀。語因話舊寒暄少，交以忘年臭味親。笑指前榮讀書處，曾孫頭角盡嶙峋。

過露筋祠
鳴咽寒潮暮未平，靈旗瑟瑟夜涼生。門前一片清淮水，細雨斜風促織鳴。

袁浦寄内二首
風風雨雨送征驂，别後情懷我最諳。客路纔過公路浦，知卿心已到燕南。

簡書催我効驅馳，家事勞卿與拄支。記取冬閨刀尺夜，好將經史課諸兒。

潞河舟中讀劍南集再題
才盡蘇黃後，先生獨老成。蕭條琴自惜（先生自題詩稿云「放翁老死何足論，廣陵散絶殊堪惜」），忠憤劍孤鳴。秀奪山陰道，奇爭漢上兵。湖山支半壁，更與築長城。

尤展成明史樂府於勝國故實摭拾畧盡其軼有見於他說者輒爲補作聊以效顰　槖槖履
公毋死，公死誰成一代史，老臣從此長生矣（京師崇國寺有二井。元末，京城陷，太僕奔井所，將躍入，寺僧挽之曰：「國史非公不能也。」）。履聲槖槖登朝堂，問公可是文天祥。淸水塘邊余闕墓，白髮飄蕭奉祠去。

十一月十五夜
燕南今夜月，偏似故鄉圓。寒色三更迥，羈懷兩地懸。當頭遲酒客，忘指悟詩禪。欲乞姮娥藥，相尋玉宇邊。

送朱星也秀才（垣）歸金陵次留别韻六首
他鄉同作客，生怕說將離。豈意酌君酒，偏題别所詞。吟情三月共，旅況一鐙知。此去江南路，迢迢繫所思。

白下知名久，風流話舊京。詩人蕭穎士，詞客柳耆卿。玉筍門生貴，金臺驛吏迎。萍蹤成小憩，節序已頻更。

矯首南飛雁，翩然憶故鄉。曳裙思避俗，杖策肯刓方。家近貧猶樂，途長健亦忘。河梁一攜手，暝色正蒼蒼。

短策雙輪穩，輕裝一店寛。風聲生耳後，霜氣入眉端。斷碣東蒙古，長江北固寒。客程將帀月，努力好加餐。

歸家多樂事，暖日下深帷。案食妻爲友，楹書祖作師。探梅晴雪後，翦韭早春時。終是吾廬好，何須更寄籬。

匏瓜眞不食，我亦罷參僧。飄泊憐鴻印，疏庸負鶴徵。空腸自芒角，瘦骨儘圭稜。會卜棲霞隱，邀君蠟屐登。

至日嚴寒戲拈險韻約同人作四首
朔吹威方勁，微陽力更孱。折腰愁雪竹，銷骨笑霜菅。華唾凝成玉，梨顏凍有斑。邠風歌栗烈，好句那容刪。

的的簪懸瓦，粼粼甲滿街。聳肩頻起粟，炙手欲燔柴。大被應難展，生綃不可揩。圍鑪想炰鹿，獵取鍊銅牌。

几訝石兄倚，窗嫌雲母嵌。尖風生惻惻，殘雪積巉巉。賸欲尋花窖，何須立酒監。西清鈴索地，曾記說冰銜。

初夜息羣籟，微聞凍雀雙。小園猶語鶴，深巷已瘖尨。活火添金鼎，燒春倒玉缸。何人錦步幛，子夜度新腔。

入臘再雪寒威彌甚仍用前韻
夜半衾如水，微聞隔院尨。止垂青帳獨，難踏赤趺雙。斷續巡街柝，零丁嘂旦腔。地鑪重撥起，一爲泛雞缸。

終朝惟墐戸，隱豹不窺斑。冰綴疏髯密，風欺瘦骨孱。煮茶情亦懶，堆麪句宜刪。努力歲寒節，無爲比蒯菅。

雲積濃於染，霜添淨似揩。萬家排玉瓦，一道結銅街。璀璨魚鱗纈，毰毸鶴項牌。野人知酒價，弛擔換松柴。

頗愁行役者，策蹇度巖巉。屋角青帘黯，山頭白玉嵌。僮奴腰易折，羸馬尾難銜。絶少侵晨客，關門那用監（時星也將南歸）。

癸未生日
華年易過漸知非，獨荷生成遇亦稀。已分歸耕從野老，又看拜命整朝衣。馬因市骨當風立，鳥爲銜環傍日飛。珍重歲寒頻勵節，莫將才盡負恩暉。

朱星也旣兩和前作越日復疊前韻乃再和之
睡鴨沈金鼎，潛鱗隱翠缸。貰裘誰駐馬，送炭或驚尨。就暖貍奴小，衝寒雁婦雙。何時春信到，吹徹賣餳腔。

銀海光無際，翻疑白石巉。同雲千嶂合，斜日半窗銜。几避涼珠設，牀宜煖玉嵌。火攻眞上策，軍令不須監。

盤煮連根菜，廚燒帶葉柴。把杯思卯飲，擁被過辰牌。錦罽重重展，花瓷細細揩。羡他遊俠客，裘馬洛陽街。

强起窺園去，園丁嬾刈菅。唐花遲破蘂，庭蘚漸生斑。鶴氅何人健，蝸廬笑我孱。催詩頻擊鉢，蕪累可容刪。

臘八再用前韻索星也和
乍霽寒逾甚，堅凌未泮缸。冰葅抽乙乙，銀蒜押雙雙。獻炙誇遼豕，迎曦吠蜀尨。瓶笙差可聽，宫徵發清腔。

獸炭如山立，天然齒角巉。口脂和雪化，肌粟笑珠嵌。橘爲求仙剖，杯因樂聖銜。買春思貸潤，河凍已無監。

孤館圖休暇，逃名似曳柴。腕僵收筆陣，手冷罷詩牌。敝屣延賓倒，長檠課僕揩。讓他朱紫客，騶唱去籠街。

臘日雙弓米，休將舊俗刪。餉鄰香氣散，書帖墨痕斑。每憶冬舂足，因憐凍骨孱。災黎蒙闓澤，敢說命如菅。

靑雲艸堂消寒第一集以玉梅花下交三九分韻探得花下字
江南富煙月，江北饒風沙。茲土大如礪，有雪無梅花。悠然懷故山，萬樹方含葩。欲歸苦未得，鴻爪空天涯。鄉人聚三五，强釂呼銀槎。侑以淩波仙，微香襲窗紗。雪色照瑤席，城皷聽三撾。起視屋角西，半玦寒蟾斜。咄哉迦陵翁，塡詞碧窗下。雲郎與捧硯，麗句水銀瀉。小枕欹紅蕤，銀箏訴遙夜。我無髯生才，點筆恐遭罵。百罰不敢辭，割鮮紛獻炙。寒葅嚼冰壺，霜橘擘絲帊。邀人舞渾脫，墮幘助嗚咤。喚起長安春，貂裘揮手謝。

宫保制府礪堂先生以御賜鹿肉分賚恭賦
酺筵宣敕賜銀麞，玉饌遙頒岀尙方。漢苑擒生偕白雉，堯廚行炙勝黃羊。泥封捧入油幢暖，挏酒傳來驛路香。苹野相呼眞好士，大官珍味許分嘗。

屠可如方伯（之申）以鹿尾見餉賦謝
飈輪摶雪大如掌，堅冰夜作裂帛響。閉關深坐披蒙戎，㚄尾跋胡粟在顙。忽聞敲門食指動，發篋雲肪截兩兩。長安此物貴難致，失喜良朋肯分饟。鐵嶺風急百草枯，紇千凍雀愁相呼。黃頭鮮卑好身手，鞾刀帕首貂襜褕。金錞殷雷馬逐電，蹴踏狡兔殲雄狐。射麋麗龜更神勇，血濺箭褶紅糢糊。君王在鎬方開讌，跪獻天廚充玉膳。行酒休誇詐馬筵，割鮮不數仁虞院。中使傳宣賜近臣，金盤捧岀長楊殿。珍羞突過一封駝，羊酪馬湩安足羨。五陵貴族多豪華，競購往往嗤豵豝。膏腴徑寸置房俎，萬錢下箸爭相誇。頭鵞宴上酒船進，蓼蘇雜薦紅薑芽。一筵醵費中人產，侯鯖豈入書生家。君殊有力致佳妙，口福分來一粲笑。并刀珍重剖瓊漿，尾大何須愁不掉。關西嘖嘖稱潼羊，後至眞貽續貂誚。作詩如聽工歌三，三拜吾爲叔孫豹。

賀何蘭庭由乾州牧擢守漢中
姓名久在御屏風，夾袋推賢況上公。好畤十年轓引鹿，裦斜千里軾憑熊。山迴廣漢秦川盡，江入嘉陵蜀道通。蚤脫未央書治行，賜車一丈氣如虹。

劉黃頭行
元氏鄙人劉黃頭劚地得石一方，弗之異也。視之有字，乃乞識字者審視之，則石爲唐故宣州尉某公之配賈夫人墓誌銘，譔書者爲夫人猶子，文則銘後別綴一行，云：「後一千三百年爲劉黃頭所發。」黃頭聞其有己名也，乃大駭異，縣之人亦相與詫歎之。事聞於太守陶公鳧香，下縣令拓一紙，考其所推年數，蓋誌作於唐建中二年，逮今實一千百三年，而誌云「一千三百年」爲小誤，然劉黃頭之名適合，固亦奇矣。太守搨以見贈，爲作此詩。
堂封馬鬛何年毁，平楚蒼涼暮煙起。野人劚地聞登登，片石規方土花紫。誰與劚者劉黃頭，一丁不識鋤不休。村學蒙師辨點畫，拂拭諦眎文鉤輈。最後分明字十二，千三百年乃岀地。大書深刻黃頭名，拍手譁然稱怪事。太守嗜古兼嗜奇，聞之亟令施氊椎。文體猶餘六朝習，書法秀整眞唐碑。長沙後人有淑媛，冰雪空閨淚如霰。半世枯骸托外家，一坏淺土辭鄉縣。作誌先計發塜年，數雖小誤名則傳。何物黃頭細民耳，應讖乃在千秋前。我云此事安足怪，傅會神奇毋乃太。才人作意誇精能，造物無端弄狡獪。冰泮滹沱石墨新，人間知有賈夫人。他年集古重編錄，更與黃頭記夙因。

除夕拜分巡通永之命紀恩恭賦二章
香薰柏葉歲華闌，傾耳天書下紫鸞。冰上馬蹏方叱馭，雲中鳳紙又除官。絲毫無補臣心媿，菅蒯重收聖澤寛。閶闔朝正迎瑞日，由來此地近長安。

和風翦柳露零蕭，重剖麟符荷聖朝。丹筆僉名隨驥尾（此旨自川督陳望坡尙書内用始，中間藩臬遞遷，至楨補授通永道止），烏臺副職補蜂腰（舊制，巡道皆帶按察司副使銜。楨於庚辰冬由知府擢臬司，未厯道階也）。山雄左臂瞻雲近，河繞東瀛轉漕遙。猶有嗸鴻待綏輯，好宣德意趁春韶。

雙硯齋詩鈔　卷八
潞河晚渡（甲申）
問渡來芳甸，言過通潞亭。峯巒沈夕照，鐙火帶春星。月上潮仍白，沙平麥自靑。去年重九日，此地記揚舲。

三河曉發
策馬岀東郭，鳥嗁紅杏林。月光延曉色，嵐氣作春陰。官路浮沙遠，溪流入麥深。荷鋤耕者岀，一慰勸農心。

薊州道中
紫氣環三輔，時平鎭獨雄。河流通析木，山色接無終。麰麥前邨雨，桃花昨夜風。田盤如畫裏，一路送靑蔥。

自石門至馬蘭峪
亭障簇芙蓉，丸泥不用封。巖疆抱孤竹，絶塞枕居庸。嫋嫋營邊柳，丸丸嶺上松。蓬萊雲五色，深護鼎湖龍。

呈總戎繼蓮龕（昌）同年
三載重相見，春風問字亭。鬢因籌筆白，眼爲愛才靑。好句傳紅杏（見示詠杏花詩），羣山列黛屏。旌旗思易水，輝映兩文星（謂果益亭總戎，時鎭泰甯）。

四月十四日夜分微雨
乍聞淅瀝便欣然，傾耳虛窗夜不眠。安得繁聲如羯鼓，亂催花片落階前。

巡河卽事四首
頻歲愁霖極，平原濁浪吞。龍蛇居舊縣，鴻雁去殘邨。瀦水成沙磧，强潮遏海門。澹災應有策，鍾釜不須論。

聞道桑乾水，南趨患已深。長隄空保障，大澤日漸淫。積石流須導，歸墟跡可尋。千年陵谷變，莫但注桑欽。

帝有司空命，人將簜節誇。入疆先抗疏，奉使遂乘槎。水氣雍奴遠，星文析木斜。南陲與北際，極目動咨嗟。

牛待庖丁解，醫難扁鵲逢。直須批窾卻，未可恃彌縫。章奏勞司議，金錢仰大農。何時看作乂，三壤奠堯封。

憶萬竹園
吾家萬竿竹，籊籊繞淸池。紅日不到處，綠雲無盡時。林深藏遠堞，徑曲隔疏籬。自哂經年別，寛閒讓鷺絲。

舟行卽目
一葦舟輕勝筍輿，波光野色澹容與。林間老牯背棲鳥，水際雛貓尾釣魚。禾黍濃時沙路仄，瓜茄賣後渡船虛。晚風吹澈淸涼界，生計輸他結網漁。

津門夜發
布帆挂月月滿篷，篙師擊汰津門東。望海寺前潮汨汨，柳樹澗外風蓬蓬。風聲潮聲聒兩耳，明月伴人三十里。鄰船吹笛叫入雲，白鷺排檣一雙起。主人送客飛騎遙，煙中片語遠相招。推窗小啜花瓷茗，囘首丁沽第幾橋。

楊邨舟中
艣枝搖夢太零星，人語灘聲夢裏聽。睡醒索茶剛夜半，浪花和月落前汀。

舟行遇大風雨
萬斛龍驤不敢行，天關欲撼海濤傾。射潮雨集錢塘弩，如墨雲催鐵甲兵。大木號風驅闞虎，斷厓穿溜吸長鯨。阿香一怒東南去，笑指西山得晚晴。

舟中閒眺
水邨對船窗，可作畫㡧看。坡陀倚茅屋，浦漵接柳岸。㝠㝠樹陰聚，漠漠炊煙散。漁舠繫三兩，寺角露一半。雲容水墨濃，霧氣縑素斷。得意在平遠，何來此妙腕。舟中乏卷軸，聊以當展玩。營邱與河陽，相賞一笑粲。

題李海帆觀察（宗傳）海上釣鼇圖
釣鼇仙人捉月去，一竿擲向榑桑東。君從何處卻拾得，箕踞俯瞰馮夷宮。鹿盧蹻底踏雌霓，蠡勺亭上乘長風。羲和敲日渤澥紫，蛟虎跋浪珊瑚紅。投綸大喝弱水立，戴山突出之罘空。天吳笑倒龍伯怒，如此作劇洵豪雄。丈夫意氣渺滄海，凡鱗豈足勞絲筒。卽今轉漕渡京口，龍驤坐擁千艨艟。金鼇峯接海門近，津鼓打徹鼉逢逢。况復東南亟水利，具區三萬波㝠濛。請君更試射潮手，小游戲乃眞神通。鱷魚遠徙鴻雁集，斷鼇立極銘豐功。

悼吳姬（姬以七月初四日委化。余以閏月二日得家信，始聞其耗，時方議接取來署也）
枝頭鶗鴂盡情嗁，支枕淒涼夢欲迷。迎汝正思題畫楫，愁余翻令悼空閨。老夫孑孑原孤客，稚子雙雙累病妻。一載江南成永訣，當時簾下惜分攜。

爲顧晴芬（臯）少農同年題水竹柴門圖
梁谿谿水碧沄沄，左右脩竹新陰分。君家谿上飽煙雨，奇氣吐作春空雲。自從高躡金鼇頂，翔步承明弄淸景。嫋嫋柯亭竹數竿，溶溶太液波千頃。翛然逸興思菰蘆，渲染縑素聊自娛。王維頗愛輞川畫，庾信雅憶先人廬。張涇明漪淸絶底，柯山蒼蒼接天起。此君把臂與要盟，有田不歸如此水。使節前年下淛江，錦衣晝日過鄉邦。手持英簜留不得，白雲囘望空幢幢。䢴上偶逢寫生手，不寫旌旄寫林藪。柴門日對太湖開，翠篠文瀾盡吾有。惜君茲圖以意爲，息壤之盟安可知。蒙也敝廬足相傲，琅玕數萬環淸池。華省君方狎鵷鷺，林泉那得容君住。冗散如吾胡不歸，擬辦靑鞵踏莎去。

朱虹舫學士同年大考第一作詩志喜兼呈潘芸閣侍讀
幽燕老將氣沈雄，百戰終收第一功。前輩風流今日見（是日與試者惟吳霽峯先生以中丞改官編修爲丙辰前輩，此外則以辛酉科分爲最深），擅場詞賦幾人工。荔峯高躅星辰接（荔峯閣學癸亥大考第一，亦辛酉同年也），芸閣新篇甲乙同（芸閣侍讀丁丑大考第一，今與虹舫同爲國史館提調，又同入高等，可稱盛事）。裦語佇看鸞鶴下，受釐天子在齋宮（時上以有事社稷，方宿齋宫，親加評定）。

中秋夜飮邀劉借邨戴惜初兩孝廉方曉六葉南屏兩秀才陳蒓浦表兄同作
八月潞河秋水平，涼蟾十五正盈盈。高筵紅燭共君醉，良夜碧雲如此淸。思買桂華搴墜露，待開菊圃采初英。諸公吟興未應減，擊鉢時聞三兩聲。

爲天津令沈遠亭（蓮生）題畫冊六首
擊汰溯寒潮，人在煙中語。悠然思鱸魚，一帆收乍浦（遠亭平湖人，文恪公仲子也）。

搴帷犯曉風，峽水潄寒玉。道旁襄陽兒，爭唱大隄曲。

素心能幾人，促膝蕭齋下。撥盡竹鑪灰，瓶笙響深夜。

十笏已公屋，大似米家艇。不涴寒具油，挑鐙對淸景。

楊柳春依依，雨雪冬霏霏。毋爲怨行役，王孫行復歸。

行行向海門，但見海氣紫。扶木上朝暾，不辨煙與水。

甲申仲秋蒙恩擢授陜西臬使初冬入都展覲召見於同樂園恭紀二首
繡衣執法拜恩新，喜覲天顏正小春。宥過屢聞寛大詔，憐才特起廢閒身。輕車重駕途曾識，害馬能除政始醇。朝罷捫心殊媿悚，至尊親許讀書人（連日奉諭云：「汝因審案獲咎，想是一時疏忽。」又諭云：「朕細察汝無私弊。」又諭云：「朕因人材難得，所以仍用汝。」又諭云：「汝曾服官陜省，故命汝去南山，緊要匪類，亟宜整頓。」又諭云：「汝讀書人，須明體達用，爲朕宣力。」）。

同樂芳園接斗魁，披星浥露到蓬萊。芙蓉小院銅龍啟，楊柳晴波畫鷁開（由圓明園大宫門東轉東樓門，乘舟里許，乃達同樂園）。也與仙曹鏘玉佩，恰逢夀寓進金罍（恭逢皇太后萬夀聖節，蒙恩許詣綺春園，隨班行禮）。此行誇向塵寰道，竊聽鈞天廣樂來。

十月廿七日祈縣夜發
人家帶郭亂雞聲，寒夜迢迢尙未明。星斗漫空霜滿地，天東一搯爪痕生。

十一月廿七日內子在江南爲大兒爾恆納婦作詩寄之
華堂展拜紅氍毺，廿年新婦今作姑。佳兒佳婦當快意，如合尺璧雙明珠。憶昔靑龍在乙丑，卿來歸作吾家婦。具榛棗栗升阼階，一笑開顏慰吾母。三年生子方仲春，充閭喜氣聞六親。牙牙學語漸識字，含飴每譽兒嶙峋。荏苒年華疾如電，蓼莪久廢寢門膳。成童授室儵今年，傷哉慈親不及見。慈親不見慈訓存，卿所聽受卿能言。婦功勤儉婦德順，用以昌後延淸門。卿當教婦識斯旨，姑婦相承宜孫子。明年繡葆弄孫時，有福如姑爲卿喜。

甲申生日
我年四十初入秦，高車一丈聲轔轔。陳臬重來恰五十，十年瞥眼如飇輪。人生歲月豈易得，況閱榮悴嗤勞薪。前年去此屏江介，半生判卧靑谿濱。忽銜恩命按通潞，梯桄補陟絲綸新。宣防瓠子八閱月，又持簜節過潼津。兒童父老尙相識，翩如飛鳥來依人。躋堂介夀蹈且舞，蓬蓬喚起長安春。我聞致語劇慙恧，齒則加長學未醇。曩時意氣頗騰踔，自恃堅白輕緇磷。一蹶復振荷天寵，當以敬愼酬昌辰。升沈得失信有命，睚眦恩怨何須論。朅來斂退就新懦，如候鑪火功差純。勞謙終吉震无咎，㑹當學易完吾眞。

程子衡明經重集杜詩秋興字爲七律八首卽題其後
挑盡寒窗續帶鐙，醉餘詩思劇瞢騰。直將覓句陳無已，翻作悲秋杜少陵。碎羽零璣皆妥帖，雲斤月斧太精能。夜深讀罷霜華冷，卧聽支機轉玉繩。

封印日喜雪並簡平甫（時赴咸陽）
三冬無點雪，父老頗嗟呀。行田憂麥根，入市長米價。昨晚寒雲同，北風度滻灞。居然破天慳，龍公乃夙駕。狂花晨已飛，細屑午仍下。賓朋大歡喜，僮僕亦歎咤。班春雖幾日，送臘未降夜。人心逼危險，天意好整暇。譬之淮陰兵，背水豈厭詐。又如李夫人，來遲愈嬌奼。如裙皺痕襞，如帋玉光砑。連甍鎭無縫，開簾漸入罅。斜侵薜荔牆，亂撲薔薇架。巡檐低打頭，覓徑深沒胯。平鋪合淸渭，厚積壓太華。園中鶴相語，橋上驢獨跨。莫逐陽烏晞，或許瘦蟾借。衙齋歲云暮，紅籀裹黃帊。官僚汔小休，胥吏亦在假。活火圍熏籠，重裀坐精舍。新篘纈浮蟻，老梅香破麝。氣王酒可欺，才橫詩不怕。翻然念汪五，驅車執靷靶。簸揉似秕穅，拊髀當怒罵。

雪後
六街逢雪霽，往往見春光。晴鵲弄新語，唐花生暗香。餳簫聲不斷，綵勝鬱相望。卻憶小兒女，猶然滯故鄉。

梅影和平甫
香魂一縷剛尋得，月淡煙疏寒測測。百子花釵插鬢來，雲階何處窺姝色。偶然偃蹇上窗遲，又似袁安卧起時。淸淺横斜傳好句，豫章死後更無詩。

戲詠過山龍
我飮限三蕉，而有百川想。傾盆太狼籍，卧甕徒悵惘。奚奴岀新裁，妙比爪搔癢。笵金代截筒，厥製自何昉。弗爲哆口鯨，乃類脩鼻象。鼎鉉銘傴僂，橋衡勢下上。無當等玉卮，曲柄列仙仗。偶折彭澤腰，竟扼武關吭。坂渡黃泥長，郡入酒泉廣。探索術最工，呼吸信詎爽。剸刃忽洞胸，激水可過顙。纔看錐穎脫，漸聽漏聲響。天漿破空垂，神瀵出山仰。如糟牀滴珠，似錢貫屬繦。取之辛家罌，承以漢廷掌。黃封屹不搖，碧筩卷共賞。剛腸頗空洞，瘦骨亦倔强。挹彼以注茲，逆來而順往。繄誰錫嘉名，蜿蜒略髴髣。持此吸西江，酒鱗生泱漭。

除夕擬作
商人甌明旣打如願，作詩留之。
如願如願爾且住，聽我留卿好詩句。昔年迎卿來，靑草湖邊路。湖草依舊靑，奈何逕求去。昨夜醉屠蘇，鞭卿卿勿怒。賈人重三倍，安肯與卿忤。我今願學竇連波，璇圖重問襄陽渡。祝卿莫作杜蘭香，悄影如花隔煙霧。相期如願年復年，何止朝朝與暮暮。勿使後人歲歲打灰堆，浪傳此事千秋由我誤，如願如願爾且住。

舊門丞留别
及瓜而待又今年，繡鎧緋袍敝欲穿。魚鑰慣聽虛拜將，鴻泥新印小遊仙。整冠白屋君休笑，彈鋏朱門事可憐。來者是他還是我，離懷祗在小除前。

司命醉後有感
謬托天廚號，煙熏土銼頭。婦姑終日聒，柴米隔宵愁。爆竹從兒戲，膠餳許婢偷。一年纔一醉，辛苦老糟邱。

賈浪仙祭詩迎神送神之曲
勞精神，酬酒脯，擊鉢三聲當簫鼓。小巫大巫慙不舞，遲君來作騷雅主。神之來兮貌素諳，一尊瘦佛老瞿曇。

雲爲車，風爲馬，左攜長吉右東野。今夕當筵拜奠斝，明年傾吐筆重把。神之去兮歸何鄉，錦心繡口環中央。

懷陳石士（乙酉）
石士近何作，經筵方仲春。邇英聞講義，前席對儒臣。論世著高眼，著書應等身。所希持使節，校士向三秦。

平甫冒雨至自咸陽
去時雪飛花，來時雨散絲。花似君才筆，絲似君心思。將絲織花花萬縷，來去隨君馬前舞。眼光電爛發高吟，乙乙抽絲花亂吐。君去鞭春時，君來試鐙節。春鐙紅六街，暮雨復成雪。張鐙何必月華明，嚼雪能令胏肝徹。今宵白戰雪花前，相戒不須持寸鐵。

崇聖寺僧以折枝綠牡丹見贈二首
一朵歐家碧，移來佛土新。釵橫天女鬢，袍現宰官身。瓔珞懸香界，樓臺湧法輪。是空還是色，蓮座證前因。

不用珍珠換，天然富貴春。疑從步障底，窺見墜樓人。翠袖籠煙重，花鈿膩粉勻。靑尊泛鸚鵡，莫厭酒船頻。

爲程子衡題灞橋話別圖卽送其赴試京兆
橋下驚濤拍岸流，與君來去此橋頭。我來重向長安笑，君去行爲閬苑遊。秋賦定逢楊意薦，春波好送李膺舟。斑騅莫戀垂楊樹，他日相期百尺樓。

蘭庭作山水便面見贈卽題其上
屋上流泉屋下山，開窗終日對煙鬟。遠帆幾點岀雲際，浩蕩白鷗相向閒。

夏日漫興四首
綠陰廰事晝方長，署尾無多未是忙。補過可須懲水懦，書年恰好遇金穰。常參吏頗譚經術，急遞文惟報雨暘。休憶大羅天上事，人間此地亦淸涼。

小軒隨意敞疏櫺，風物駸駸眼爲靑。老樹何妨容偃蹇，雜花肯使怨伶仃。息機從不親碁局，延爽行當撤畫屏。牆外梵宮鈴鐸靜，聲聲閒趁晚風聽。

舍南舍北有松杉，蔓草當門手自芟。風動簾旌波細細，雨侵苔繡石巉巉。倦來小試柴窯枕，浴罷閒披苧布衫。白莧紫茄堪一飽，渾忘世味判酸醎。

地擁邠岐亦壯哉，每因懷古費新裁。關心鄭白渠何在，過眼瓜壺節又來。碑版漸難求宋搨，瓦當差可認秦灰。出門一笑抒襟抱，千里終南曙色開。

監臨省試得詩四章呈兩主司兼示在事諸公
棘闈襄事及良辰，夀寓天開望鳳闉（初十日，恭逢皇上萬夀聖節）。五夜光陰分乙丙，廿年甘苦憶庚辛（余以嘉慶庚申、辛酉聯舉鄉會試）。蠶聲食葉知何處，蝶夢生花定幾人。一帶風簷秋色迥，就中已釀玉堂春。

珠斗寒芒逼上台，文星兩兩各仙才。工歌周雅眞榮矣，詩采秦風亦壯哉。老眼自懸秋月朗，淸心能撥曉雲開（浹旬陰雨，入闈日乃得快晴）。今年校藝聞眞諦，使者親從講幄來（主司龔季思同年以少詹事直尙書房，充日講官、起居注）。

北海南溟徙復摶，龍門咫尺接池干。漫誇姓字登科易，須識文章報國難。過眼日華成五色，當頭奎藻戒千官（伏讀高廟聖製詩云：「寄語至公堂裏客，莫教冰鑑負初心。」小臣祇誦服膺，倍深兢惕）。堂前多少關心事，坐聽蓮花漏點殘。

隔簾靑鳥信音沈，當戸南山入歗吟。茶鼎沸餘知晝靜，桂花香裏覺秋深。拂雲賓雁橫遙塞，叫月歸鴉度遠林。江左山東盡儔侣，懷人千里料同心（江南主司劉筠圃侍郎、陳石士學士，山東主司朱虹舫閣學，皆辛酉同年）。

讀吳梅村詩書後
開卷先編行路難，斯人心事露毫端。興亡易局留雙管，生死含愁誤一官。差比虞山多晚蓋，已先蠶尾冠騷壇。表阡尙有高文在（先太史公與先生交最深，考妣墓志皆先生作），挑盡秋鐙不忍看。

闈中追悼費歐餘觀察卽柬令嗣佩靑太史二首
牡籥沈沈晝不開，故人曾此共徘徊（戊寅科觀察提調文闈，余爲監試）。茶煎北苑晨煙散，燭翦西窗夜雨來。投分十年知我拙（余於甲戌入陜，遂與訂交），浮生一夢惜公才。雞蟲得失尋常事，擾擾蚍蜉亦可哀。

鎖院重來拾墜歡，分襟惜別涕汍瀾。縱橫百藥君嬰疾，蹩躠單車我罷官（壬午科觀察再充提調，㑹余對簿來陜，事解將歸，觀察送余於貢院門下，殷勤話別，各有涕洟。觀察時已抱疴，竟成永訣）。誰料東歸成永訣，卻懷西笑又長安。鳯毛喜見超宗繼，珍重榮名葆歲寒。

中秋連夕風雨十七日始見月
宿雨得新霽，霜天月已寒。洗將淸露影，飛上碧雲端。籟靜遠聞笛，樓高遲倚闌。妙明心自迥，獨夜把杯看。

十一月十五日內子挈兒輩至自江南五首
契濶忽相覯，團欒在眼前。雲從千里合，月照一家圓。乾鵲盡情噪，寒梅作意妍。長安好風物，依舊似當年。

廿載爲夫婦，關河到處俱。曾經共憂患，難得此歡娛。饋食舉眉桉，牽衣憐掌珠。與卿各華髮，珍重保淸癯。

丱角突而弁，催人作老翁。難兄方授室，諸弟亦成童。但使知儒素，毋爲席厚豐。篋中千卷在，常照夜鐙紅。

新婦登堂拜，名門蚤締緣。而翁故廉吏，與我契忘年。琴瑟容宜靜，卮匜禮莫愆。雞鳴愼相勖，黽勉相夫賢。

絮語江鄉事，更籌入夜闌。藏書應好在，訊竹可平安。幾日親温凊（內子便道詣亳省覲），何人望急難（故鄉親串大半淸貧，語次尤爲軫念）。田園吾不問，得意是高寒。

小有山房待雪
高雲不動靜愔愔，竹靄松煙一徑深。寒甚更無能語鶴，晚來時有亂飛禽。書堂晝暝鑪香細，射圃風多箭羽沈。坐待龍公新試手，舉杯且慰劭農心。

消寒雜詠四首
氊簾
繭紙糊窗葦覆檐，垂垂一桁最深嚴。貧家故物寒猶在，新婦重幃閉未嫌。入隙可容晴雪灑，當門不怯曉風尖。銀荷葉底香多少，鎖霧籠煙盡日添。

敝裘
羊皮狐腋是耶非，著體深深暖氣微。鍼綫縫紉疑補衲，兒孫指點說傳衣。卅年黯淡齊嬰老，六國飄零季子歸。脫與酒家渾不換，留他常伴釣魚磯。

手鑪
鳧藻佳名製不訛，霜天一日幾摩挱。八叉儘讓詩情遠，十指何勞酒氣呵。著處成春名士慣，炙來可熱麗人多。便應安向熏籠裏，自撥寒灰點翠螺。

詩瓢
幾年浪跡伴菰蒲，金石歌聲陋巷孤。別有新裁爭瓦缶，莫教依㨾畫葫蘆。淺深錯擬催詩鉢，分合何殊調水符。一種杖頭沽酒具，冷吟殘醉問當壚。

消寒同人分賦得蘇蕙錦
征南人去霜風緊，玉筯冰凝琥珀枕。宛轉心抽獨繭絲，酸辛手織迴文錦。八尺團欒抵七襄，文成八百字生香。結將越客千重網，比似江流九轉腸。妾腸寸寸臨風斷，斷處仍教續成段。想像星眸凝睇時，直將續命絲同看。團扇秋風恥自媒，花容原讓趙陽臺。機中縱有才如錦，未卜郞心囘不囘。封題卻寄襄陽去，一幅璇璣濯薇露。朗誦翻愁句讀難，柔情細逐鴛鍼度。黃絹新詞白紵歌，果然悔過竇連波。弄珠浦口迎油壁，共看天孫再渡河。

張良椎
百廿斤鐵重如此，博浪沙中破空起。副車碎首祖龍驚，未到沙邱魄先死。銷鋒鑄鐻兵氣除，遺此一椎法亦疏。譬之焚書燄方烈，下邳圯上乃受書。陳勝鋤，劉季劍，山東豪俊揭竿變。不敢乘盛乘其衰，甘讓此椎獨先見。奮椎不能死始皇，借箸一畫秦遂亡。功成掉臂學仙去，自笑此椎不如箸。

東坡生日分賦得鐵拄杖
倚壁瘦蛟蟠，入手老龍攫。中空韻淸泠，一洗箏笛惡。有客來閩嶠，持贈助腰腳。我思公神人，矯若南飛鶴。乘風便歸去，安用此捉搦。毋乃惜神物，滄桑久飄泊。英雄付銷磨，禪悅謝纒縛。攜之訪空同，藉以伴繩屩。吾謂殊不然，公意當有託。熙豐變新法，聚鐵鑄大錯。留此百鍊鋼，或逢大冶躍。直節不可囘，腳跟庶有著。黃州與儋耳，解衣共磅礴。眄彼桄榔林，薄植笑荏弱。有時縱吟嘯，卓地勝鐘鎛。儷以鐵如意，天花指揮落。

歲暮書懷用盡三江韻與葉南屏秀才兒子爾恆同作
太乙頫空谾，雄圖說此邦。柳營開莾蒼，蓮嶽峙崆㟅。雲氣排胸盪，煙嵐決眥𥆙。金莖誇古帝，玉女領仙娏。巖種恆春樹，峯多益壽垹。渭汧環水八，鄭白浚渠雙。雁塔曾題石，龍門久導洚。渼陂含細浪，灞岸走奔瀧。斜峪兵傳箭，潼津估缷䉶。河魚魴與鯉，宛馬駱兼駹。繡嶺尋珠鈿，磻谿問釣矼。咸京烽匼匝，羯虜皷砰韸。板屋風翻斾，沙場雪耀鏦。時平無戰伐，世治課耕䎫。高隴時驅犢，平疇或聚蛖。桑麻新婦植，菖杏老農■〔⿰目空〕。鑿井通泉脈，澆田瀉石淙。靑門瓜引蔓，黃壤豆生䝄。鸚粒餘紅稻，鴉鋤劚白豇。秦風原激厲，邠俗故敦厖。餞臘從豐邑，迎春渡漢江。土牛分彩仗，蠟鳳樹翿橦。下里聞巴曲，高樓度郢腔。鯨聲騰隱隱，鼉韻聽逄逄。近郭邨遊集，通衢市語哤。搖鞭馳竹騎，打槳鬧鐙艭。冠蓋紛來往，輪轅互擊撞。關心祈利市，連臂賣騃憃。戸有宜春帖，街無禁夜梆。廣庭方獻雀，深巷不驚尨。顧我重乘傳，來茲再建幢。巡行思苃舍，利濟媿徒杠。才任譏蕭散，情難燭黮䵨。敢誇仁煦煦，自守信悾悾。學製輸雲錦，虛糜費月樁。未抽持版手，且愼履冰𨇯。時値封紅籀，朋來問翠缸。鰕鬚垂款款，蠏眼沸漎漎。綵勝黏梅閣，銀旛映茜窗。挑蔬盤乍薦，焚柏鼎初扛。蟻貯三朝醖，蟲懸二等釭。唐花嬌女喜，爆竹小兒𢥠。儘放華鐙照，微聞雜珮瑽。高齋心跡湛，嘉客足音跫。饋歲陳餈粉，留香擷茝茳。神來詩可祭，氣王酒能降。寒律隨年換，淸鐘向曉摐。宵深弄柔翰，摛藻頌洪龎。

雙硯齋詩鈔　卷九
食山藥（丙戌）
雪霽看山分外妍，何勞服餌去求仙。官衙頗有齋廚味，日爇松毛煮玉延。

食筍
食肉儷以筍，不瘦亦不俗。自來長安居，苦憶故園竹。今朝客見貽，妙比芻一束。斑斕綳似錦，滑澤版如玉。貓頭生始肥，犢角堅可觸。凭几對山桃，登盤配野䔩。千畝豈在胸，半筯聊果腹。噴飯作新詩，莫笑篔簹谷。

憂旱
盼眼需雲遠，勞心解澤遲。霖難求傅說，塵易污元規。荒垤稀鳴鸛，高原漸坼龜。天慳如肯破，尙可及農時。

不雨再作
天意兼旬未破慳，飛廉跋扈老龍頑。雲行竟夕不遮月，塵起半空如挾山。斗際浴豨占豈驗，淵中躍蜧事尤艱。直須手挽銀河水，倒瀉平臯一解顏。

禱雨太白廟疊前韻
不愁天漏歎天慳，桃茢難驅旱魃頑。新漲未生嶓冢水，靈湫先禱武功山。心平能造和甘福，事急尤憐稼穡艱。我與蒼生共憂樂，望雲終日對孱顏。

廿三日得雨二寸疊前韻
再三凟告澤猶慳，造物還應笑我頑。直恐揚塵到東海，漸看觸石起南山。淋漓稍貸監河潤，點滴眞同雨玉艱。三輔縣官飛騎報，開緘差慰破愁顏。

首夏絶句
夜雨長新陰，綠雲满深院。山鳥嗁一聲，椿花落如霰。

不寐二首
日日飮江水，皭然肝胏淸。倚樓望秋月，難得此空明。花下鼻功德，齋中心太平。宵深念羣動，脈脈繫吾情。

身世渺何極，吾生亦漸衰。觀書知弇陋，閱事識艱危。虓虎扼榆塞（時西陲方用兵），哀鴻盈稻陂（鳳泗各屬霪雨爲災，亟籌賑卹）。擁衾獨耿耿，惆悵曙窗遲。

謁包孝肅祠拜瞻遺像疏髯秀目白面書生也屬太府汪君（霖）命工重摹敬題幀端
忠良號鐵面，繄豈在顏色。胡爲孝肅公，相詫獨以黒。譌傳及婦孺，毋乃說憑臆。我行過淝水，遺像今始識。睟面睹光充，秉心亮淵塞。髯㦸疏不張，頤霤垂自直。赤棒聞傳呼，白簡畏彈劾。黃河淸難俟，靑天淨如拭。稜稜見霜威，嶽嶽見風力。匪惟結神契，藉可辨羣惑。生綃摹閻羅，大地滅鬼蜮。南豐一瓣香，庶幾永矜式。

題管異之孝廉靈芝圖
彳亍空階皁帽斜，忽看鼂采發枯槎。不須名理參朝菌，應有新詩報木瓜（芝生於木瓜枯根上）。珍比鄭庭書帶草，豔如江夢筆牀花。他年奏賦長楊殿，定與芝房頌並誇。

與客夜坐
大觀亭上訪碑來，勝友如雲各逸才。膝欲穿牀耽蠧簡（管異之孝廉），語能驚座勸螺杯（陳薌浦表弟）。六朝山好還祠廟（蔣春厓上舍），七里瀧淸占釣臺（嚴鶴偕世講）。秋色十分江萬里，不妨懷抱一時開。

小齋晏坐意有所得輒成韻語命曰八箴
蓬梗生麻中，麻幪蓬自直。蘭香雜榛際，榛披蘭乃殖。人才自古難，所貴別淑慝。薰蕕使同器，志士淚霑臆。急爲鋤邪蒿，孤芳表絶特。朝暮拔其尤，相率振鱗翼。賢者旣奮飛，中材自矜式。平楚蕭可化，山徑茅豈塞。雖非陶冶功，或亦激揚力。願言多君子，雍容歌樂職。

鷹能搏狡兔，不可使伺鼠。馬能鳴和鸞，不可使逐虎。造物不齊物，全才能幾許。操刀漫使割，所向輒齟齬。芒頓手亦傷，棄之如糞土。曷不量其材，部勒使得所。槃盂位置宜，庶事乃具舉。大杗而細桷，良工心獨苦。

水淸則無魚，人察則無徒。爲政恃鉤距，操術毋乃疏。愛憎岀眾口，言且人人殊。因人以爲智，或轉爲人愚。不如公生明，使之情自輸。較然是非心，赤黑分烏狐。良玉日追琢，安能掩瑕瑜。古鏡日磨洗，豈不辨施嫫。小慧聖所戒，先覺賢非誣。所以古名臣，小事姑糊塗。

聖王於鰥寡，自云不敢侮。胡弗云不忍，而作此危語。良以窮無告，天憾待人補。苟其遇之虐，適與造化忤。充此寅畏心，何處著鹵莽。勿謂民可愚，隱微有聽睹。勿謂民可賤，恩怨相爾汝。惕若厲旡咎，茲訓式自古。剛柔持以平，不茹亦不吐。三命滋益恭，吾爲傴僂俯。

大江亙南北，民風如路歧。或以强淩弱，或以黠侮癡。性近乃習遠，天限非人爲。習慣成自然，問之亦不知。知之又自諱，忌人相瑕疵。卽其自諱心，可見同秉彝。長官握符來，成見或預持。有心與之忤，束縛而驟馳〔一〕。誠信未浹洽，坦夷變險巇。我求瘢索垢，彼倒行逆施。相持輒兩敗，轉益隳綱維。豈知治有術，貴在潛轉移。强者性本直，示之以不欺。黠者理易明，感之以無私。善用其所短，因勢利導之。中孚格豚魚，美俗臻雍熙。
【注】
〔一〕按：「束」，底本誤作「朿」。據改。

日日弄機杼，千絲織成匹。歲歲把鋤犁，耕三必餘一。不求力勇猛，但冀志專壹。日計雖不足，月計事已集。羲和與結璘，西沒東復岀。三百有六旬，累黍不容失。有爲亦若是，矻矻如不及。精心無久暫，健步泯舒疾。大雅戒鮮終，尙書誦無逸。勿以道阻長，百里半九十。

開堂說佛法，本是沙門事。達摩自西來，了不立文字。徒習口頭禪，已落第二義。面壁可逕悟，直造初祖地。吾儒秉治權，何不解此意。作誥民始疑，流弊在叔季。今日吿士民，明日戒官吏。語絮耳易聾，文繁目轉瞶。況讀古人書，條理罔弗備。吾今所云云，未免牙後慧。言者頗近名，應者亦滋僞。不如以身教，此法最簡易。

蕭曹刀筆吏，畫一尙知守。矧彼老成謀，立制百年久。緣其閱厯深，益以思力厚。本經參諸史，用意定非偶。後賢務更張，率爾肆紛糾。創議似可喜，變法毋乃苟。雀躍方拊髀，狼顧已掣肘。譬之縛袴兒，自詡好身手。野戰不師古，一鬨遭擊掊。先民有典型，秩秩見綱紐。今昔縱殊勢，十亦不失九。竊幸南有車，奚必東其畝。

閲兵口號
廣場百步逐江開，士馬歡騰畫角催。天向一帆懸處曉，人從千騎上頭來。兜鍪光耀春前雪，鼙鼓聲喧蟄後雷。西望玉關烽火急，安邊貔虎正須才。

爲馬韋伯題湘帆圖
君之行幐不過黃陵廟，遊屐不到靑草湖。胡爲荆關有粉本，滃染寫作湘帆圖。豈不以文采如宋玉，博謇如左徒。慕賈生之高躅，跂聱叟之幽居。逕欲搴杜若，采蘼蕪。纕蘭蕙，衣芙蕖。禹碑奇字訪嶽麓，虞巡閟寢尋蒼梧。帝子瑤瑟激哀響，君山峩髻迴淸矑。參差吹徹碧雲莫，豐隆騰上丹霞鋪。澧瀟九派衡九面，面面歕欱驪龍珠。高歌楚辭岀金石，眾靈雜遝舟不孤。我思張顧二生家南徐（圖二幅，一爲張夕庵作，一爲顧𡸅庵作，皆丹徒人也），三江入海於茲爲尾閭。不畫吳山畫楚澤，混茫一氣相委輸。但見輕帆風利不得泊，彭郞小姑過眼如鷗鳧。迎君來向金鼇頂上住，翩然閬風緤馬登蓬壺。

五味詩同湘帆作
讀罷醫經識輭堅，每因歠醢笑賓筵。穿餘豹井人初去，引到羊車我亦憐。曾記撒鹽輸柳絮，可能斥鹵變桑田。㑹看潤下神功普，大海潮平納百川（鹹）。

湓城竹影隔重重，采過葑苓第幾峯。匏葉歌成公欲渡，蓮心擘破妾無悰。濟人良藥山中滿，渡世慈航海上逢。莫道堇荼非樂土，千秋此縣產猶龍（苦）。

醯雞舞甕感升沈，薄薄邨醪手自斟。寒逼丁年名士氣，歌殘子夜美人心。棗名梁地頻懷古，梅說曹公直到今。紙帳宵深風刺骨，有人擁鼻尙微吟（酸）。

曲阿邨裏舊知名，臭味同時合配腥。偶見蚨飛思晚饌，爲懲蜂螫訪前型。蔬盤妙品當春薦，虀臼新詞入夜聽。我是天生薑桂性，直須拔薤播芳馨（辛）。

滫瀡新詞萐莆邊，紅鹽如屑醴如泉。和風暖送周京雨，仙露祥書漢帝年。蔽芾棠陰傳眾口，從容蔗境到華顚。不須崖蜜誇囘味，稼穡功多誦大田（甘）。

陳石士題管異之經說句云龍眠家法憑誰嗣比似禪宗有惠能我媿止如秀上座傳衣終付碓房僧石士此詩所謂詞若有憾而意實深喜者若（楨）則眞無能爲役也請下一轉語
幾年說法從宏忍，明鏡菩提我未能。舍衞城中空乞食，匆匆止類打包僧。

汪子熙（燡）學博將歸歙以詩留別次韻送之
三年重見渼陂岑，翦燭西窗意轉深。鼎鼎榮名儒者事，星星華髮故人心。爲傳靑簡頻流涕（君之來，蓋因大父以經學入省志故），苦憶黃山又入林。相約桃花春水下，扁舟來櫂皖江潯。

異之連夕不寐而作論書詩不能自休賦長句規之
幽窗風露夜淒緊，布被生棱玉蟲隕。睡鄉遠在天一涯，牀下諸君去連軫。詩魔獨溷乃公事，牽率老夫故相窘。莊生胡蝶鞚不得，满眼秋蛇與春蚓。上溯永和闢門徑，下逮元豐破畦畛。家雞野鶩徒紛挐，燕瘦環肥自平允。雙眸炯炯爛巖電，獨繭抽絲妙機引。惜無佳麗膝能記，更起披衣豪重吮。好句雖能琢胏肝，苦思奚自交心腎。朝來目眩頭岑岑，閉戸抄詩待醫診。雕蟲本非壯夫事，曷不保身試磨盾。管子管子毋爾爲，長固元精守元牝。

謁余忠宣公祠
六載嬰城不救危，緋袍喋血大江湄。朅來淸水塘邊路，如見西陵戰敗時（元史比之卞忠貞）。眢井一家沈毅魄，朔風千古颭靈旗。老臣曳履司香火，應悔僧寮引決遲。

與湘帆射異之有詩依韻和之
萬騎征西著鐵衣，禁中頗牧秉旄揮。書生骨相非猿臂，也學南山射虎歸。

夜讀仿陸放翁長歌行和異之韻
少小意氣吞長鯨，蹴踏欲剗君山平。壯歲琅嬛讀東觀，靜夜鈴索聽西淸。無端隼旟走俗狀，每披蠧簡含深情。論心喜逢皁帽客，把臂來問黃山程。東井德星聚三五，南邦舊雨皆平生。斐然韓蘇濡大筆，奥如服鄭傳遺經。狂歌逕欲撼灊霍，奇績忽憶馳風霆。天山擐甲狼豕突（謂征喀什噶爾諸公），瀛海飛礟蛟鼉驚（謂平叔宮保）。媿擁雙旌値淸晏，空有萬卷相搘撐。提封錯繡春江暖，會把龍韜按部行（將以來春巡閲）。

疊前韻贈異之兼索湘帆平甫和
管子琢句瓊瑤瑛，長歌一曲心太平。狂呼墮幘魄欲盪，曼聲赴節神爲淸。謂從龜堂拓粉本，天風海水能移情。如啖楊梅過項里，恍斟美酒來烏程。高人頗慕南郭氏，歲星誰識東方生。繁偁四子講德論，旁及九辯離騷經。和者幾輩各飛雪，聽之寒夜疑奔霆。頻添頰豪意飛動，不慮肉眼心怦驚。敲日忽作玻璃響，探海喜見珊瑚撐。消寒九九㑹方永，約君更作短歌行。

湘帆疊前韻見贈再疊奉答
我初識君在綺齡，食牛虎氣殊未平。鴻文恣肆不受範，長江大河安能淸。後來小變中繩尺，强就羈靮非其情。江山得助發奇想，朗吟遠上計吏程。嘔心酷似錦囊句，下者猶爲樊南生。前年歸來自春明，館君萬竹兒執經。今年布帆挂皖口，名刺徹耳如春霆。射蛟臺上縱歌嘯，波濤澎湃魚龍驚。五雲多處瀛洲亭（皆翰林院署題額），正待斯才來拄撐。仙吏漫詡雙鳧輕，勿逐毛生捧檄行（時以謄錄敘勞例得知縣）。

西師
蠕蠕蟲豸鬭幺䯢，冰雪天山尙荷戈。電掃花門馳汗馬，風寒草地走明駝。未聞苞蘖能支廈，豈有貙貔敢據河。傳語西人須破膽，禁中久已岀廉頗。

雙硯齋詩鈔　卷十
湘帆四十生日作自訟詩賦此奉贈卽以爲夀（丁亥）
知過能自訟，聖門已罕覯。君獨具沖抱，内省若有疚。與君投分深，敢不貢迂陋。君才八斗儲，君學三篋富。振采錦段鮮，負聲金石奏。行年今四十，已是聞道候。匑匑如畏然，豈但詡英茂。先民亦有言，斂退新懦就。客氣剽以輕，內心重乃厚。行當陟玉堂，亦不綰墨綬。沈幾在淵默，肩事在馳驟。樂山有眞性，是爲仁者夀。

憎烏鴉
善鳴假之鳴，天意隨人好。胡爲生此輩，百醜無一妙。假義救質子，虛名託陽曜。乘遁集空幕，屬厭伺神廟。騃憃逾諸蠻，獷横似羣盜。爭巢鳩亦避，攫食鸇絶肖。園林方春和，豔冶花四照。珍禽正繁會，厲響獨𧦝噭。努力學一鳴，盡氣號萬竅。非時亦亂嗁，無理但取鬧。如聞金絲奏，更雜瓦釜調。如與嬌嬈語，忽來悍婦譟。如入驊騮羣，亂以蹇驢叫。如觀魚龍戲，參以怒蛙趒。北人或喜聞，吉凶能預報。悔吝生乎動，安用汝屢吿。有時供畫本，或亦作詩料。刻畫到無鹽，毋乃嗜痂誚。擬乞羽蟲長，同仇爲除暴。搏擊遣蒼鷹，磔裂縱花鷂。渠魁付烈山，羽翼畀荒嶠。惡聲息紛拏，幽室釋矜躁。聞雞劉琨舞，似鳳孫登嘯。鶯燕弄靑春，相逢一粲笑。

送湘帆赴漢陽省觀
岷峨春漲遠浮天，君正南遊雁北旋。細雨帆開彭澤縣，東風人上漢江船。客途暗數棠花發，親舍兼逢棣萼聯。芳草晴川無限思，後生應不畏前賢。

送異之歸里營葬
夫君不但號書滛，至性觥觥夙所欽。文行兩端千古事，孝慈三世百年心（異之述少時孤露事，作《寒鐙課讀圖》，乞言海內）。江花江草歸人路，春雨春風遠道陰。我媿題辭猶宿諾（異之屬題圖，尙未報命），踏歌情比綠波深。

悼亡
寶鏡收匳簟竟牀，風風雨雨助迴腸。微之空說能營奠，騎省無端又悼亡。百裹葠苓終罔濟，中年絲竹亦堪傷。從今長抱幽憂疾，霜鬢千莖淚萬行。

仙方神讖費疑猜，直到彌留意始灰。春盡蘼蕪空悵望，月明環珮可歸來。親朋問病書猶達，婢媪懷恩哭亦哀。阿母離塵先半月，料應揮涕向泉臺（外姑李恭人以三月三日下世）。

有悼
颯颯西風細雨收，傷心暝目入高樓。花飛別院鶯嗁夢，泥涴空梁燕絮愁。觸目屏帷悲幻景，側身天地感浮漚。有情縱許同圓覺，無奈催人已白頭。

讀陸祁孫遊仙詩戲效四首
上淸遣將賦同仇，齊建招搖五色斿。十萬鸞龍吟嘯處，前軍已報斬蚩尢。

玉皇有詔餉天兵，鍊石燒金咳唾成。六甲六丁聽號令，一時齊學御風行。

仙官奉敕下三台，博望乘槎八月來。要挽銀潢歸左界，直教淸淺到蓬萊。

天囷星宿隔紅牆，飛渡誰傳御氣方。玉蕊靑精三萬斛，好憑雲鷁貢東皇。

偶成
麥秋天氣有餘淸，循覽庭階見物情。細筍自尋牆隙岀，新苔欲逼榻間生。雙飛試翦惟輕燕，獨坐調簧是曉鶯。掇拾未妨成妙諦，閒吟原不競詩名。

端憂
端憂多睱一憑闌，風物駸駸激箭湍。江上野梅迎夏熟，淮南秀麥入秋寒。傷春人與鶯花老，感逝心如鐵石難。未必淸狂能自遣，枯禪寂對炷香殘。

悒鬱無理乃作偈言
人天是處多煩惱，慧業何妨定後參。不礙維摩頻示疾，欲求彌勒與同龕。蓮因淸淨原堪證，桑下棲遲未許耽。竟作毗耶居士老，一鐙相對繡瞿曇。

贈平甫次吳長卿茂才（夢筆）韻
年少知君已不廉，餘才尙可十人霑。過臨卬市從酤酒，上太行山止負鹽。水部終當逢沈范，金門定許匹徐嚴。連朝狹巷兵相接，看爾縱横掃筆尖。

奉酬長卿疊韻見贈
一榻靑氊獨養廉，翛然不遣絮泥霑。名心猶自親藜火，生計從他雜米鹽。斫桂斧斤含馥遠，班荆縞紵擇交嚴。射蛟臺上騰淸嘯，響徹遙山第幾尖。

又悼
無計觀空散鬱陶，聲聞未斷總蕭騷。林間莫雨嗁姑惡，江上西風送伯勞。寫怨劇思紉楚佩，劃愁何處覓并刀。欲從網戸招魂去，獨對靑天首重搔。

與異之鳳洲平甫湘帆說雙聲疊韻戲拈十首
欲爲雙聲溯邃初，虞廷賡拜已權輿。股肱叢脞分明在，不是人間未見書（「股肱」「叢脞」皆雙聲）。

信手拈來字字宜，宗風大暢是風詩。參差窈宨關雎始，開卷先成絶妙辭（「差」古讀若「磋」，「參差」雙聲，「窈窕」疊韻）。

命名最古是臯陶（「臯」，《左傳》哀二十一年齊歌以韻「憂」。「陶」，《詩經》以韻「抽」「囚」，非如今讀也），八士分行韻易調（「夜」古讀「豫」，「夏」古讀「護」，「隨」古讀徐禾切，「騧」古讀「渦」）。若考職官稽漢代，將軍惟有霍票姚。

音義相生訓詁興，許君的的有師承。天顚旁溥皆堪例，傳與千秋無盡鐙（《說文解字》多以雙聲疊韻爲訓，如一部之「天」，顚也，疊韻也；二部之「旁」，溥也，雙聲也）。

宿留曾聞海上過，小顏音義未應譌。便教坡老傳藍本，譜入西山招鶴歌（宿，先就反；留，力就反，師古《漢書》注也。東坡《放鶴亭記》以「留」韻「飽」，本此）。

愚魏衰收殊虐謔，官家恨狹記前聞。雙聲愛殺春風婢，宅第能呼郭冠軍（「宅」古讀若「託」，「宅第」亦雙聲）。

王郞序擅滕王閣，已矣邱墟屬對妍（「邱」古讀若「欺」，「已矣」疊韻，「邱墟」雙聲）。底事洪州老都督，止驚秋水共長天。

錯落雕鎪語易明（雕從佳，周聲），崑崙屈戌本天成。拈將獺祭豬都句，始識樊南韻學精（獺從犬，賴聲，入曷韻，古音十三祭、十二曷同爲一部，則「獺祭」亦疊韻矣。以「豬都」疊韻作對，其精如此。下一聯「點對」雙聲，「搜求」疊韻）。

五字詩家愛博搜，故將郭索儷鉤輈（「郭索」「鉤輈」，後人譏其用替代字，此自論詩耳；若言聲韻，則四字疊韻爲的對矣。然古音「鉤」入侯，「輈」入幽，截然兩部，則所謂疊韻者乃唐韻，非古也）。四言三疊開新㨾，蚤有甌窶祝滿篝〔一〕。
【注】
〔一〕按：「篝」，底本誤作「冓」。據改。

虞侯兩部論紛紜，顧我拘牽異舊聞（亭林《詩本音》改侯就虞，頗多穿鑿，當以孔顨軒、段懋堂之說爲正）。解識娵隅音近古，莫將蠻語誚參軍（「隅」古讀「偶」平聲，與「娵」爲疊韻，故說文「陬」「隅」二字相轉注也）。

贈丹徒戴桐生（彦升）明經
談經奪席尋常事，如此華年我欲驚。過目眞成十行下，論才不啻萬人英。漫勞馬價求唐肆，已有鴻文麗漢京。鐵甕高樓石城水，與君相對大江横。

祁孫輯安徽藝文志成作詩見示奉和一首
三年刻楮費㝠搜，坐看珊瑚鐵網收。點鬼不妨同一簿，有神終與訂千秋。壁中經自蠶叢得，海底珠勞象罔求。昨夜奎光燭江介，直須萬卷署高樓。

和戴桐生喜雨
祈甘得甘膏，響應在尺咫。良苗一以蘇，羣彚勃然起。神妙雖不測，仁愛乃至理。安知前愆期，非因人事弛。一聞呼籲聲，膚合未移晷。卽此旋轉功，天道信孔邇。區區敬愼心，畏極曷敢喜。西成會有期，望澤殊未已。

勖學示兒輩
天下佳山水，安能一一到。況生鄉曲間，境不越遊釣。有人彼中來，或肯爲我告。我當亟叩之，㝠心入幽奥。某水淸且漣，某山奇以峭。某松蒼幾圍，某石瘦幾竅。雖未親煙霞，頗亦得形貌。他日支孤笻，恃此作先導。奈何甘自封，罔顧坐井誚。胸中有培塿，乃不慕雲嶠。眼底有潢汙，乃不想飛櫂。結舌拒淸言，塞聰屏衆妙。吾愛蘇子由，上書識體要。終南太華河，大觀會獨造。

爲人題淠西別墅圖
塵外結幽棲，林亭淠水西。蘿雲歸近崦，花雨暗前谿。窟室蘭成賦，長鑱杜老題。何時來步屧，萬卷展靑緹。

壽春鎭校閱事畢遂獲省視先塋紀恩述德兼示諸父老四首
送穎入淮去，行行馬首東。芍陂涵遠水，桂樹動秋風。雞犬千年後，川原百戰中。時平務休養，亟爲築安豐。

畫角鳴秋戍，牙旗度曉關。荒屯餘壁壘，重鎭控湖山。霜冷弓刀肅，風淸草木閒。側聞寛大詔，振旅已東還。

無恙松楸古，含悽拜墓門。淸芬誦先世，舊德在礽孫。族異通侯貴（眀甯河王虹人，吾宗則於永樂間自蘇州徙實鳳陽，非同族也），家惟素業存。寄言諸子姪，珍重感君恩。

禾黍登豐歲，枌榆是故鄉。百年吾父老，一夕此壺觴。佩犢風宜靖，懸魚節敢忘。漫勞誇晝錦，仰止相州堂。

渡淮
陪尾奔流下海門，支祁夜嘯水雲昏。羣山自帶鍾離國，斷蕝猶環禹會邨。枳橘蕭槮含石氣，蠙魚浩蕩沒沙痕。長虹一堰東南棘，好挾寒霜滌濁渾。

曉度淸流關
立馬萬峯頂，恰當朝日升。斷崖雲氣豁，長薄露華澄。秋老花仍發，農閒穀已登。緣何致豐樂，逕欲問廬陵。

過全椒有懷吳山尊學士
池館秋陰黯不開，聲華零落感鄒枚。一時縞紵推名士，百戰壇場有霸才。海上鵬摶殊未極，江東鱸鱠早歸來。人生竟作揚州死，宿草蒙茸劇可哀。

西梁山渡江
如闕雙峯氣勢尊，中流昳蕩闢天門。長風直指鳩茲郭，曉日纔翻敷淺原。弄月詞人何處所，凌敲霸業不堪論〔一〕。澄江好句分明在，終古靑山照黛痕。
【注】
〔一〕按：「敲」當作「歊」。

宣城
敬亭何縹緲，惟見白雲低。橘柚經霜老，松杉岀霧齊。蒼崖銜半郭，淥水落雙谿。欲訪詩人蹟，南湖路已迷。

涇川道中二絶
丹楓臨水爛朝霞，果是涇川勝若耶。小住籃輿話風物，野人旋瀹雨前茶。

仙峯秀削與雲齊，便引嵐光到水西。雁齒虹橋三百尺，賣魚聲裏過琴谿。

登玩華亭望九華山
女几雲臺莫浪誇，竒情逕欲補皇媧。天邊雁去摩蒼靄，江上龍歸幻碧霞。細納須彌藏芥子，高扶迦葉坐蓮花。幾時縮向壺中看，秋影屏山一道斜。

貴池道中二絶
秀石玲瓏翠黛橫，齊山當路最分明。幽巖祕洞知多少，纔聽風聲又水聲。

秋浦煙波十里遙，沿隄多艤木蘭橈。芙蓉萬朵臨妝鏡，紅到城邊第四橋。

戲作
我行東南來，日食筍與蠏。老饕嗜鄉味，得此饞吻解。秋山萬个靑琅玕，秋水琴筑鳴空灘。筠籃葦籪入小市，行廚花裏供朝餐。錦綳斑斑岀脫殻，雪白雙螯趁霜剝。橫行直上肝胏間，鬱怒空腸岀芒角。昨宵坦卧心大驚，甲胄拉雜戈矛撐。已無拄腹五千卷，但有羅胸十萬兵。

看鞠分韻得秋字
元武湖西憶舊遊，頻年弭節楚江頭。可能釀酒供千日，不覺看花又一秋。遠送寒濤歸北顧，近招高隱過東流。停雲賓客皆同調，好好題詩上選樓。

題八箴堂
纔薙榛蕪便改觀，糊窗堊壁事粗完。從知塗澤隨心易，大抵脩治樹骨難。花木向陽情性見，琴尊有節起居安。獨將座右箴銘揭，莫作匆匆傳舍看。

官齋供鞠小有文酒之會爲賦此篇
一官束縛百不營，障眼文書劇交午。夙興判牘警淸角，夜坐籌邊聽譙鼓。污人常辟元規塵，潤物每懷召公雨。采風奚用佩牛犢，行露何由消雀鼠。坐此叢憂鉥胏肝，豈有閒情戀居處。前者按部當仲秋，靺鞨輕裝徵勁旅。不學車帷閉新婦，頗事鞾刀馳快馬。大將腰懸僕𨬟箭，健兒臂挽思牢弩。帳下軍聲誤鸛鵝，行間猛士圍貔虎。拄頤劍首藉看山，踏徧江臯與淮浦。歸來重九値佳節，澂碧秋光澹穹宇。詩豪雖謝劉夢得，座客豈讓桓宣武。幼安深坐藜牀穿，李白汪倫自爲伍。黃初舊識朝歌令，況有東陽瘦如許。元方季方兄弟難，我欲從之餘勇賈。小兒未敢希邁過，也解牙牙學新語。吾徒有德幸不孤，勝事乘時乃具舉。竹西梧北堂三楹，枝格相交雜榛莽。小築原來因樹爲，重新祗待牽蘿補。何須步障錦爭設，已似圍碁墅堪賭。參軍萟鞠盈東籬，盆盎分貽壓筐筥。花瓷錯雜設淸供，熠熠秋容環老圃。鶴翎蠏爪張作屏，姹紫嫣紅織成組。始知愛花溯彭澤，祗是兒孫媚初祖。淩晨拔幟登詩壇，向夕持籌鬥酒戸。鐙光散比天星繁，劍氣騰如澗虹吐。諸君難逢開口笑，渺渺西風更愁予。不求哀樂有絲竹，但乞豐穰足禾黍。建廈千間廣芘寒，布金滿地輕揮土。此時斗室生陽春，白紵重翻付歌舞。

送蒓浦囘里卽和留別元韻
結客豈多事，看花殊費才。頻將演雅句，笑對夕英開。元鶴渡江去，靑鸞何日來。相逢故園侶，道我憶寒梅。

涉園有作
楊柳晚猶碧，芙蓉寒不開。秋聲到江盡，暝色壓城來。征虜憶飛將，防河思軼材。慙余眄庭樹，祗待詠官梅。

定海陳生（福熙）過訪皖上賦此奉贈卽題其山亭話别圖
昔我把麾甬江水，君時方作張童子。食牛虎氣殊縱橫，立鶴雞羣罕倫比。識君家世舟山隈，中書君名如春雷（尊甫蔭三舍人，岀朱文正公名下，目爲海外才子）。大興相國甘說士，命爲海外眞奇才。憐君束髮卽孤露，讀鑿楹書守緗素。十歲工吟鄴下詩，九能頗擅登高賦。一枝秀擢堂東花（府試拔生第一，學使試亦第一），孫（家榖）姚（夢蘭）童（沂）趙（九杠）皆菁華（皆同時拔擢者，孫乃鄞第一也）。屠生（可標）才名已大噪，也來問字偕侯芭。明年以憂解官去，海水蒼蒼碧雲暮。相望時繙千佛經，相思祗隔雙湖路。孫生得第學牽絲，皁蓋來迎傍晉祠。亦有小同（屠生字）隨計吏，去年薢茩在京師。惟君相憶不相見，廿載流光疾如電。誤中偏逢博浪沙，授經猶近延英殿（生以副榜考取八旗教習）。彈鋏非甘客孟嘗，年年負米爲高堂。偶逐征鴻過彭蠡，竟迴短櫂薄樅陽。離情未信風波惡，一夕相逢在官閣。藻思依然往日强，柳條不似當年弱。讀畫題詩舊感多，人生到處有關河。榮名自保非遲暮，更上蓬萊踏海波。

餞秋和韻四首
旗亭釃酒點江波，又送商飇一度過。未免離憂懷屈宋，可能夕秀覓陰何。短纓蕭颯隨風盡，長劍飄零待雪磨。一自玉京人去後，鴻泥蹤跡且由他。

戎裝靑女下孱顏，流水斜陽路幾灣。攜手河梁典屬國，傷心詞曲念家山。鴉翻黃葉將辭樹，燕曳紅襟又岀關。差喜靑門來祖道，飄然猶見二疏還。

團扇深恩未許留，長門空自憶延秋。折殘楊柳才揮手，采罷茱萸不上頭。杜宇從來勸歸客，蟪蛄那解訴離愁。邵平瓜蔓垂垂盡，重向東陵別故侯。

消息猶餘碩果存，秋情去去赴春魂。玉簫聲底題新怨，金盌原頭憶舊恩。燭尙有心傷杜牧，樹猶如此歎桓温。茂陵自古工爲客，何處劉郞認爪痕。

斫桂斧歌爲吳長卿夀
盤古開天仗頑鐵，共工頭觸金柯折。阿香收拾飛上天，跽獻豐隆驅列缺。一朝持授西河人，丁丁伐木無冬春。紅桂不僵藥不轉，顧兔失笑姮娥瞋。雲中招手語孫子，鑿空談天古如此。匆匆十二萬年中，木夀金堅數齡齒。明年選佛開廣場，戴匡珠斗煇文昌。斫取蜷枝種家衖，黃金萬粟旉芬芳。

哭房師米愼亭先生
一綰銅章萬事非，畫眉深淺與時違。黃金散盡家空破，白髮梳殘客不歸。遺愛猶應罷舂相，弔喪誰爲解驂騑。招魂宋玉蕭條甚，欲問巫陽淚滿衣。

昨得一大盤異之作詩以爲宜魚矣今日又以詩來謂岐亭戒殺也賦此奉答
日日霜菘伴壺榼，豪情未足供歕欱。三吉忽憶海大魚，亟揲靈蓍得噬嗑。方笑子公鼎染指，又學太常齋閉閤。曾聞香積啖天鵝，那慮塔鈴驚怖鴿。獺祭新詩似鱗次，疾勝水梭花沓馺。知是先生有別腸，芻豢已厭嗜螺蛤。

題懷遠許叔翹（所望）蔬圃詩文集三首
如此書生未易才，萬言獻策在平臺。㬅胡纓短招搖急，爭看將軍揖客來。

三河年少罷防秋，拂袖歸畊濄水頭。齒冷扶風班定遠，匆匆投筆爲封侯。

哀豔能追錦瑟篇，短衣射虎興猶偏。劍南豪氣樊南筆，兼擅當時一輩賢。

喜雪用東坡聚星堂韻和異之
朔吹蓬蓬散雲葉，江南江北連番雪。蟬嫣三日尙悠然，咳唾九天故奇絶。幾囘顧影簾額重，一笑從心屐齒折。元功頓使石田肥，積氣翻愁火井滅。不聞譙樓溼鼓報，但見轘門凍旗掣。階前擁吏踏成泥，甕側呼朋爛生纈。亂飛未許著禪袂，小步還疑布香屑。籠頭紗帽任欹斜，刮目金鎞太飄瞥。梁苑名流殊不減，潁州往事猶能說。詩成倔强如寒梅，疏蕊銜冰幹拗鐵。

書適
幾樹冬靑小院栽，每因攤飯一徘徊。月無滓穢當天岀，雪報綏豐蓋地來。不設機心從鳥宿，愛看生意數花胎。良宵獨坐猶堪遣，況有紅蓮庾杲才。

問異之疾（時瘍生於項而足患疽，甚以爲苦）
聞君抱幽憂，終日卧隱几。方詫頭有角，又怨腳有鬼。車輪曳踵緩，玉枕伏犀起。倒著子夏冠，橫拕東郭屣。先生赫斯怒，賤子色然喜。知君解禪縛，莫是舍利子。愛君幽人貞，利用跛能履。妒君績學富，懸梁庶幾已。笑君牀更穿，骩骳安可倚。讕語勿復道，爲君說名理。內憂伏可虞，外患疢亦美。墨子愛摩頂，姬旦且㚄尾。大宅日浸淫，小體奚足齒。摛詞當七發，前言戲之耳。

題孝女韓孝梅詩冊（并序）
孝女姓韓氏，名孝梅，宛平人。父某，官知縣，罷官後貧且老，諸兄館於外。女矢志不嫁以養父母。父病，禱於神，願以身代。父卒，欲從死，遇救不殊，母勸之乃忍死。事母凡八年。母卒，絶粒十日死。瀕危，作《絶命詞》三章，其卒章，甫吟二句而絶，年四十二。兄保萬輯其遺詩，得如干首。
靑靑陵上柏，鬱鬱南山阿。穠華謝桃李，不施蔦與蘿。靈椿在前榮，蠧蝕成瘵瘥。相從願摧折，安敢辭斧柯。顧念樹背蘐，惄焉聊蹉跎。一朝萎霜霰，之死矢靡他。傷哉卷葹心，豈復抽陽和。哀吟發棠棣，苦思悲蓼莪。眄彼冰雪姿，使人涕滂沱。願言礱片石，黃絹書曹娥。

題陶學士掃雪烹茶圖
玉堂鈴索鄰宮闕，碎玉琤瑽響淸越。妖婢親收六出花，雛姬細乳小團月。爲問將軍握虎符，擁裘得似此情無。銷金帳裏羔兒酒，敢笑粗人非丈夫。臣門雖冷臣心熱，崇元殿上金甌缺。依㨾葫蘆袖底來，問渠可解餐氊雪。八餅頭綱賜上卿，貂蟬骨相悔生成。彦囘不作中書死，僵卧空山韻更淸。

題李委吹笛圖爲東坡作生日
公生丙子猶庚寅，命宫磨蝎邅且屯。九嶷山色高嶙峋，不到無由弔湘君。責置堅卧滄江漘，江風山月相吐吞。歲在壬戌覽揆辰，招邀郭古乘釣䑳。赤壁千尺寒沙痕，掠舟元鶴張車輪。笛聲何處意態新，隔船呼使來逡巡。進士紫裘冠靑巾，腰笛豈與俗工論。敬製一曲侑一尊，一弄裂石再穿雲。酒酣正色避席陳，乞公詩句留芳芬。笑而諾之吟一篇，騎鶴竟化蒼梧煙。頫睇下界如微塵，吁嗟元豐時世艱。九重虎豹守天門，詩帳未了詩案寃。妻孥恚罵怖失魂，文章悉付炬火焚。斷縑殘素從飄零，李生卓越超等倫。二十八字璆琳珍，彼哉亶定詈申申。排擠捃摭眞憸人，繄公羽化七百年。形皃蛻去精氣存，上窮九天下九淵。胎仙控御神翩翩，瑤笙吹徹緱山巓。作詩夀公畏公聞，再拜酹公玉崑崙。雜薦肴核葅芳蓀，夜深喚起峩眉春。

送平甫歸里用東坡送楊傑韻
君才芙蓉豔初日，氣搏於菟雙手赤。暫從東閣詠官梅，未到上林賦盧橘。江上寒雲消九九，琳琅詞筆頗黎酒。南風忽轉相風竿，擊汰樅陽重揮手。畫餅充飢事本虛，空囊睇眎一軒渠。遄歸雖附衡陽雁，避溼還爲眢井魚（歸後慮爲逋負所偪，欲檥舟采石度歲）。此行卿自用卿法，太白樓中覓勍敵。心情狡獪僧不知，闖戸來觀詫奇客。

歲暮登大觀亭用東坡臘日遊孤山韻
襟柘澗，帶蓮湖，淸水塘上塵堁無。英靈來往聞喑嗚，髠樹半槁寒禽呼。旁有碧血埋妻孥，陰風颯颯慘不娛。我來弔古當歲除，羣山合沓江縈紆。江山勝處開精廬，曲磴蟠曲孤亭孤。微波漸欲弄新柳，殘雪尙自搖衰蒲。人生七尺爲丈夫，安能視蔭隨晨晡。不作庾信小園賦，合張謝傅東山圖。憑虛一嘯曠代餘，梅花夢醒神蘧蘧。詩才媿謝詩仙逋，江山如此手難摹。

歲暮自題詩稿
一曲歌殘酒一卮，欲搴香草惜衰遲。曾無謝朓驚人句，頗有陶潛責子詩。擊碎唾壺聊自許，吟成錦瑟寄相思。捋髭今歲星星白，又到官梅動興時。

雙硯齋詩鈔　卷十一
人日喜晴異之用高常侍寄杜拾遺韻見贈作此奉答（戊子）
靑春七日來堂堂，翩如遊子還故鄉。晴雲在天豁倦眼，凍雪入麥紓飢腸。熙春未敢誇鳴豫，測景占風勞百慮。忽見檐梅點額紅，悠然省識春來處。歲歲年年一度春，難逢麗日踏芳塵。請登臨水三層閣，試看挑蔬幾隊人。

春日漫興二首
條支西去賀蘭東，雪盡天山未挂弓。嵎虎窺籓邊月黑，篝狐吹火孛星紅。休兵已罷輪臺役，傳箭應成瀚海功。傾耳玉門關外笛，不教楊柳怨東風。

河西四郡盡籓籬，爭擁雲臺上將旗。豈假渠酋通款貢，從來異域務羈縻。乍聞轉粟軍聲壯，若禁輸茶敵命危。帝澤如春天萬里，宣威原不築鯨鯢。

春雪
殷靁已啟蟄，朔雪猶飄墀。重陰積爲沴，竊竊憂非時。臘霙喜霑足，宿麥方華滋。蒙穉畏戕賊，毋乃傷卷葹。庭前木芍藥，縛草相護持。充此補救心，安能一一施。農夫日望歲，造物豈不知。齋心祝風伯，亟爲囘祥颸。

漫興
陰雲弄春色，緩緩到江城。池樹有新意，林禽無故聲。曉風花夢破，暮雨酒情生。欲縱高樓眺，何緣得快晴。

囘疆凱歌十首
高皇戡定紀神功，二萬殊疆尉候通。當宁聖人繩祖武，貙羆那得據河東。

相臣威望重雲臺，羽扇親麾八陣開。百萬花門羅拜處，馬前爭識令公來。

百戰聲威震鼓鼙，樓船兩兩大名齊。中朝自有無雙將，未必關西讓隴西。

妖星前歲見欃槍，垂象分明虜亦當。旗展蚩尤弓霹靂，眼看神箭射天狼。

浩蕩天兵下四城，尙從徼外丐餘生〔一〕。朝來虎翼軍飛岀，赤手屠將碧海鯨。
【注】
〔一〕按：「丐」，底本誤作「丏」。據改。

登壇號令讋烏孫，一戰生禽吐谷渾。共道將軍天上下，居然元夜奪崑崙。

捷書昨夜到甘泉，香案前頭進奏牋。聖主聲靈大無外，不誇琛賮貢和闐。

羽林壯士唱刀鐶，齊裹貂褕振旅還。千騎桃花萬行柳，春風吹度玉門關。

流沙險遠雪山深，幾竭司農饋饟心。從此輪臺置田卒，何勞日調萬黃金。

飮至靈臺聽策勳，句陳列位應星文。上公圭瓚通侯印，豹尾班中拜五雲。

春蔬四首
荼苦何如此味甘，呼童挑取滿筠籃。舊遊卻憶秦川樹，一路靑靑到漢南（薺）。

汀洲香氣雜蘭蓀，满地靑靑落漲痕。好與蘆芽供晚飯，不須辛苦食河豚（蔞蒿）。

一帶靑蕪間紫英，定軍山下舊連營。荒邨兒女挑蔬慣，也解南陽識大名（諸葛菜）。

漢家天馬度輪臺，棧豆兼收異種來。下箸忽思蔥嶺外，將軍新破大宛囘（苜蓿）。

恭和御製大兵生禽張格爾邊徼肅淸大功吿蕆元韻
廟畧勤宣浹一年，豈容逋宼喘偷延。聖神廣運能繩祖，討罰龔行乃奉天。將帥如飛馳絶徼，渠酋鋌走據危巓。攻心威震犁庭後，繫項功成獻歲前。五等崇封蒙澤渥，三邊眾志比城堅。朱干玉戚開閶闔，大武同欽七德全。

八箴堂前手植牡丹四本今春盛開置酒賞之
破萼梅風後，揚蕤穀雨前。樓臺起平地，瓔珞繪諸天。靑瑣香初遞，紅衫態轉妍。鴛機蘇蕙錦，鳳紙薛濤箋。定子朝開臉，楊妃夜凭肩。仙帬襞痕皺，姊袖唾華鮮。張幄逢今夕，封泥憶昨年。金鴉勤薙草，玉虎細澆泉。小院嚴魚鑰，虛窗辟麝煙。留春眞爛漫，帶笑故聯娟。値可中人產，名宜貴客筵。新嬌多自寵，遙妒得相憐。綵薦敷莞蒻，濃芳壓茝荃。珊瑚論尺碎，瑪瑙簇盤圓。半醉扶頭酒，頻醵輭腳錢。銀旛須護惜，愼莫著酥煎。

感春引和異之
去年牡丹時，看花花索莫。今年牡丹時，看花花綽約。花容無悲愉，人心有哀樂。哀樂一以中，心爲物所縛。生者無百歲，安得不死藥。不如讀南華，天遊在六鑿。年華從代謝，卉木任榮落。有花直須看，有酒直須酌。盎然胸中春，鼓之萬物橐。明月照江波，溶溶泛花萼。

宋于庭（翔鳳）博士得古鏡乃蜀王衍賜王承休妻嚴氏物和祁孫作
迎仙殿裏鳴虬箭，明星曉鏡勻妝面。盤龍別照一枝花，比似靑城山月豔。爲憶秦州岀閬中，雲旗晝捲貪狼風。遙望錦官歸不得，春魂又泣杜鵑紅。後宮賸有蘼蕪妾，七尺菱花閉香篋。舞罷孤鸞一死輕，甘心去化靑陵蝶。莫道興亡劇可悲，千秋流落有誰知。卽今一片牆東影，曾與張郞照畫眉（王葑亭通政有《蜀宮妝鏡歌爲張瘦銅作》，其詞云：「連環寓意背銘工，承恩當日來天雄。」蓋即此鏡，則于庭所藏當是舍人故物耳）。

麥啄
淮南麥千陂，細浪碧於水。中有微禽啅，纎纎距與觜。雉雊豈相求，鴽化毋乃是。高不搶枋榆，頫但拾稃秕。鼷鼠飮易厭，鵷雛嚇自喜。誰施艾如張，朝霧白瀰瀰。頃刻罹羉罿，儵忽入刀匕。晚春櫻筍廚，娟娟遘此豸。食新適所願，有物維其旨。江東鮓黃雀，多脂味逾美。披緜訝許同，攖繳亦類此。蜻蛉伏禍機，侏儒甘飽死。曷不乘扶搖，無爲棲棘枳。布榖何閒閒，但趣耕者起。

觀抱甕園水牐和異之
少小爲文章，百斛瀉寒水。拗怒不肯下，欲蹴波瀾起。茲來看放牐，壯觀適類此。激湍聳鼇背，腥涎潄龍齒。旋渦深不測，學海迅如駛。歕倒萬馬羣，安得有驥子。

贈湘帆
爲君懸榻楚江濱，待得君來又送春。人事推排花有信，天心剝復果生仁。文章已聽金聲擲，骨相從看火色新。要紀元和天子聖，好濡大筆莫逡巡（時方擬作西疆凱還詩）。

朱烈女詩（并序）
烈女名義娥，甯國舉人朱元鼎之女。一歲失乳，養於戚屬仙氏。仙有子孫柳，長於女二歲，遂締婣焉。甲申春，仙子與女皆岀痘，女愈而仙子殤。女不知也，詢其姑，姑以告。女痛哭毁，胸前痂盡落。姑慰之曰：「兒勿爾。將撫若爲女，且擇壻焉。」女曰：「惡有門閥如兩家而再字者乎？」遂絶食二日死，年十歲。其家以其殤也，不以聞。今年，陸大令始爲予言其事，亟命有司具狀，將以請於朝而旌之，并賦詩一章。
結髮爲昏婣，白璧一雙瑳。兩小故無猜，大義識亦頗。罡風驚噩夢，簫樓遽傾陊。拊膺涕縱橫，創血碧衫裹。威姑苦相勞，此計毋乃左。鶼鰈已共命，安肯變果蠃。伏枕摧胏肝，引鏡截髫鬌。柔腸甘寸斷，豈借蘿葡火。地下從童烏，匪石比砢硪。行將達天閶，竊謂勿殤可。

抱甕園雜詩六首
向曉拓虛齋，目與衆芳遇。新禽方變聲，雜卉自成趣。胸中春盎然，無去亦無住（衆春堂）。

出谷聽嚶鳴，唐人已沿誤。熠熠倉庚飛，我愛東山句。楊柳靑依依，攜甘憩芳樹（聽鸎漵）。

高樓縱遐矚，在城如在野。積氣走長江，瞑煙浮萬瓦。遙遙望千秋，誰懷謝公者（北樓）。

迴闌亞字紅，新漲麴波翠。一縱復一横，跨水極幽致。魚聞拄杖聲，鶴有歸巢意（雙橋）。

瀦流傍山阿，中有蒲菡萏。裛露朝便娟，搖風夕蕭槮。伊人水一方，相期愜幽覽（荷風浦）。

殘雨散秋陰，皎月湧宵霽。欲上不上時，多在梧桐際。天風吹縞衣，星娥自含睇（梧月榭）。

憫雨
簷聲終夜響雷硠，徧野商羊舞欲狂。直恐蛟龍翻地窟，何曾沆瀣酌天漿。半年生計愁漂麥，五月時光待蒔秧。耳畔似聞呼籲急，淮南民物最凋傷。

中秋夜雨向晚放晴
一夜甘膏萬彚蘇，侵晨雲氣尙糢糊。涼風向晩淸泠過，皓月當天滓穢無。江上露驚寒鶴夢，淮南光滿躍蠙珠。吹開渾不勞絃管，看取瓊樓近斗樞。

賞桂和異之韻
何須龍腦爇熏籠，金粟香飄鷲嶺風。萬里秋來花滿樹，三更雲淨月當中。題餻預借飴餳白（是日鳳洲設具，有餅餌數器），沽酒頻傾瑪瑙紅。未解聞香學禪定，卻疑身住蕊珠宮。

爲同年盛子履（大士）題人日題詩卷子
東風吹客聚河湄，共擘巴牋紀歲時。淮水綠生公路浦，梅花香入少陵詩。一幡綵勝爭詞筆，七種春蔬稱酒卮。鐙下披圖知健舉，未應靈鞠惜衰遲。

送同年韓春泉歸全椒
少小知君名，春秋幸同舉。瀛洲與鳳池，簪筆命儔侶。一麾我岀把，君乃慕巖處。前年持節來，盈盈隔江渚。拏舟喜見過，昔款絮相語。鱣堂待君開，典刑識鐘簴（時主講敬敷書院）。三五聚同歲（同年查渠閣、曹蘿峯、陸祁孫皆同官皖上），吟嘯閒尊俎。珠盤玉敦間，我甘作邾莒。題襟正云樂，翶翔以容與。忽憶謝元暉，巾車冞幽阻（明年移主宣州講席）。留君不可住，敬亭渺何所。登高載離觴，茱萸雜粔籹。幡然念淡交，所重在心膂。少壯能幾時，星星遽如許。相期保歲寒，毋爲歌激楚。

九日與異之鳳洲香巖長卿抑山吟仙恆兒頤兒爲登高之會拈卉木蟲鳥冠以秋字凡十八題取重九之義余分得秋苔秋蝶
秋陰釀微雨，鞠徑翠衣生。靑入寒蕪老，黃鋪落葉平。霜淸錢半蝕，霧重繡難成。莫向門前掃，曾經送遠行（秋苔）。

北渚靑蕪盡，西園碧草寒。蘋風吹夢冷，蘭露得香難。裙怯金泥薄，釵憐玉粉殘。班姬題扇後，無復戲輕紈（秋蝶）。

異之卽席賦七律一首奉和元韻
采徧茱萸水一涯，不妨亭館似山家。羣公蹤跡皆賓雁，老我心情愛晚花。潮長樅陽詞客到（適張虎兒自里中來），尊開桑落酒人譁。題餻涴盡秋齋壁，留與他年護碧紗。

九日集抱甕園賦詩甚歡翼日乃大風雨用惜抱軒集中臘日次重九詩韻柬異之
侏儒飽死笑臣朔，豈識天機謝彫斲。吾儕相求重聲氣，不與囂囂競風颮。各從頷下抱驪珠，那肯懷中藏鼠璞。舒州山水本奇絶，我與君來錫雙卓。昨逢重九秋氣淸，共款園扉無剝啄。登高姑一陟附婁，矯首龍山靑黛撲。風吹皁帽歌烏烏，我亦相從如獵較。文昌（張虎兒）昭諫（羅抑山）躡跡至，筮得朋簪手重握。陸璣草木劇紛論，郭璞蟲魚更班駮。須臾客去余就睡，江上西風動淸角。明晨急雨寒瀟瀟，雲氣蒼黃溼寥邈。側聞先生夜無寐，吟聲非夢亦非覺。陰晴未許周髀算，悲愉有似迷藏捉。曠觀區宇解先憂，頫睇縹緗嗤獨學。作詩摩壘再致師，詶答勿辭朋友數。

爲王竹嶼觀察題黃河歸櫂圖用惜抱先生題葑亭先生坐看雲起圖韻
治行第一傳浙西，作郡六月烏臺躋。平生豈熟河渠志，智珠在握神不迷。黃河背負終南絡，駭浪高與龍門齊。從此東流遂奔放，中原漭蕩無山蹊。稽天鉅浸孰疏播，明德遠矣思元圭。使君搴帷集鴻雁，太平樂職歌鳧鷖。茭楗不與爭尺刌，澒洞何由相勃谿。秋霜微淸瓠子塞，春水漸暖桃花低。幡然忽念讀書處，白鷺洲畔秔千畦。留君不住賦膏雨，望君復出如雲霓。津皷鼕鼕布帆發，送者自厓風爲淒。書畫依然一船載，琴鶴無恙三年攜。繡衣朝辭王屋郡，烏榜暮泊新亭隄。方今虞廷正咨岳，東山那得容幽棲。駐顏未可惜元髮，躡足會欲淩丹梯。龍江煙雨雖堪戀，莫信春深杜宇嗁。

送異之計偕北上用惜抱先生柬王禹卿韻
君才百斛如原泉，涌斷坤維六鼇動。讀五千卷腸拄撐，容數百人腹空洞。抱膝蘧廬木雞養，放眼煙霄皁雕縱。知君最蚤交最遲，丙歲才能短檠共。錐鋒兩兩互鑴鏤，驂服騑騑相罄鞚。忘醜頗效東家矉，有神似續池塘夢。平生益友愛直諒，晨夕淸譚雜規諷。我攬椒蘭識信姱，君貪菖歜言殊衆。方今百家正繁會，篹箸紛挐各充棟。獨標名理發萌芽，不逐厖言爭啽哢。塵下庖丁看導窾，楂上張騫羞鑿空。觸手文如翻水成，激響琅琅淸可誦。一旦飄然偕計車，臨水登山黯相送。肝膈深披翦寒燭，意氣重論倒新甕。自言未信善鳴鳴，此去豈矜先中中。一第非圖浮世榮，九泉欲慰慈親慟。請君破涕當爲笑，器愽從來無近用。急詔終膺漢室徵，齎函那屑功曹貢。萬里驍騰蒲類馬，九苞文采軒轅鳳。但念龍瞑家法在，毋忘夜半傳衣重。經術應推董相醇，治安不用長沙痛。祗我無朋嘆孤陋，修名不立眞當恐。期君獻賦日邊囘，置酒江亭候傔從。相將淥水泛紅蕖，朗嘯長川聽喧鬨。

爲吳長卿題尊甫伯芬先生照
花氣晝㝠㝠，天寒石壁靑。射蛟臺下路，載鶴遠揚舲。琴韻生虛籟，詩情落晩汀。孤山不可到，喚起豫章靈。

冬不雨雪喧妍若春愀然有憂旱之意
迢迢霜信過淸秋，又見天西月一鉤。林際何曾飛片玉，簷端久不綴疏旒。當窗作草猶搴幔，步屧探梅未著裘。野老行田龜坼兆，關心宿麥亮多憂。

翼日遂雨
一首新詩抵咒龍，起看江上暮陰重。雨絲潤物渴微解，雲氣如人睡漸濃。橐槖乍聽鄰巷屐，㝠㝠欲閣寺樓鐘。朔風更與催滕六，待檢尖叉鬥筆鋒。

一品菜（廚人治具以羊豕雞鶩諸肉鱠置一器，不別設饌，名曰一品菜）
大人擁方丈，粉黛滿前立。日食費萬錢，炙手熱難執。朱門酒肉臭，凍死骨堪泣。我愛牖納約，一簋馚可裛。彭亨薦古鼎，混沌卓圓笠。能容下箸多，不藉行炙急。隻雞邀近局，大魚岀幽蟄。爛鴨非瓠壺，蒸㹠謝乳汁。釜雜瓶笙鳴，湯沃雪花溼。竟聚侯鯖五，不列眉㨾十。芼以冰壺葅，羞以玉山粒。或稱鄴侯衣，嘉名輒相襲。又比元章石，狂態欲長揖。已矣且勿喧，大嚼恣鯨吸。作詩斷㑹昌，恥爲牙後拾。

百果酒（家人以棗棃、甘橘、木瓜、橄欖諸果浸酒，味甚香冽，異之，命曰百果酒，約疊前韻）
品酒如鬥草，嘉名隨意立。釀酒如合藥，古方安可執。新篘報初熟，暗聽銅瓶泣。山果備種種，淸芬生裛裛。封泥撥餘灰，裹箬破殘笠。豳風秋實早，宣州馳遞急。儷以千頭奴，能令三蟲蟄。誰道紅鹽子，輸與白蜜汁。猿收霜隖深，蜂採露華溼。譬之集佳士，合一乃推十。毋爭賢聖名，恰配陰陽粒。溶溶玉色寒，冉冉花氣襲。燒香亂百和，奉爵肅三揖。大勝督郵劣，略似左相吸。廣雅信手翻，强韻但俛拾。

歲莫
晴雲披絮水流澌，又是淮南臘盡時。舊友肯來猶不俗，新詩欲作漸能遲。撥槽誰遣唱紅頰，覽鏡獨憐生白髭。江草江花似相識，爭傳春信到階墀。

春寒（己丑）
東風吹冷渡江雲，灊霍峯高滯雁羣。柳未成煙纔半面，梅疑禁雪祗三分。搏冰應怯鸞綃薄，撥火眞疑鴨鼎焚。如此遲遲春最好，不教容易惱司勳。

正月十八夜大雪用尖叉韻
花萼離披竹葉纎，靑春景物幻淸嚴。易消豈待鴻留印，驟集依然馬負鹽。朔吹蓬蓬仍撼瓦，餘寒測測尙侵檐。雲山萬里眞無際，但見迎江一墖尖。

漠漠長空舞亂鴉，遙知縞帶定隨車。難尋匝地金鉤草，爲續前宵火樹花。新水料應盈四澤，溼煙聊喜上千家。時晴待啟遨頭宴，更與題詩鬥八叉。

抱甕園
步屣暫窺園，風微鳥雀喧。春冰消曲澗，殘雪帶陰垣。攀柳驚時序，尋花愜笑言。未妨成小憩，晴日滿前軒。

白山茶（盆供白山茶作花一枝，瓣層層鋪貼如槃，不似寶珠之攢簇，色正白而孚尹旁達，殆卽所謂玉茗者）
大峩仙人發高詠，新花唯見鶴頭丹。臨川老子獨淸絶，玉茗斜亞靑琅玕。瑤華一朵忽飛墮，雪色直逼銀屏寒。碩人凝脂差可擬，鬼工刻楮環無端。庭前辛夷頓失素，政似魯縞羞齊紈。相看不慮煞風景，旋瀹活水烹龍團。

戲作俳體呈伯言山長
柳緜飛盡碧迢迢，與客招攜度畫橋。石上芳花勻姊袖，坐間香茗試哥窯。大河佳話傳三變（異之謂伯言詩文凡三變），小海新聲按六么。腰笛不須煩李委，南飛孤鶴睞靑霄（是日值伯言生辰）。

覆試書院生徒文藝多可采覽欣然有作
三鱣堂啟近江濆，風雨高樓幸及羣。啖肉猶當甘說士，淸尊重與細論文。更無竽濫羞爲客，且喜詩成足張軍。今歲都官作都講，直從低首共諸君（是日以「一生低首謝宣城」命題）。

廨舍三楹爲延賓之地湫隘晦闇殊不可居改作船屋頓爾虛敞揭一詩於壁間
先生屋比宛邱寛，也作江頭畫舫看。隔院新桐垂乳細，拂簷脩竹弄梢寒。爲開了鳥延靑靄，如此委蛇媿素餐。我似浮屠三宿戀，不妨乘興一憑闌。

雨霽過抱甕園
江城雨歇氣猶涼，白袷衣輕憩草堂。三徑幽花相媚嫵，百年喬木獨靑蒼。自憐短綆才空負，卻話長鑱計轉狂。滿地綠陰淸似水，吾生何處不滄浪。

喜韋伯登第
卧聞高館擢翹材，起看金花倦眼開。堇父終當縣布上，毛生今竟處囊來（韋伯已四上計車）。也曾塗抹如公等，不負科名定此才。老子自誇能相士，江樓一笑覆深桮。

輓蔣沛畬（霖遠）員外
生死無端溝水流，殘春風雨變淸秋。豈知示疾維摩詰，忽現前身戒比邱（沛畬怛化之次夕，示夢於母。夫人裓衣金面，跏趺而坐，蓋其生有自來矣）。不遣牛車證緣覺（佛家以牛車喻菩薩乘，謂其能任重致遠。沛畬才品俱勝，而盛年萎謝，不竟其用，良爲可惜），翻從鵩舍感牢愁。屈伸臂頃眞堪痛，且覓三幡問苾蒭。

紀吳長卿事
吳子方作書，靑蠅繞其指。此曹不識字，但解飮墨水。誤碧未生花，化緇儵滿紙。先生赫斯怒，攘臂裂眥起。一摑頽然僵，再撲奄然死。憧憧往來中，毋乃非此豸。刳腸而抉胃，餘瀋尙瀰瀰。變怒忽爲笑，得情能勿喜。捕亡妙入神，麗法殊切理。厥罪旣閱實，警衆肆諸几。令子睨而言，他日當如是。不枉亦不縱，辟乃以辟止。安得廷尉平，一一皆視此。先生曰不然，未足達吾恉。聽讒固非宜，宣赦詎爲美。吾爲郅都鷹，彼作朱翁子。因小以喻大，用懲墨吏耳。

夜坐納涼
羃䍥桐陰晩，玲瓏竹韻淸。露濃眠蝶重，風細落螢輕。夜靜心多妙，秋新感易生。大田猶望澤，惆悵暮霞眀。

中秋
江上雲陰散薄寒，西風慵倚曲闌干。可憐一種團欒月，官閣三年祗獨看。

八月十八夜喜雨同異之長卿作
秋暑那堪久，秋陰忽已生。涼雲蘇胏病，密雨愜心情。山色朝浮閣，江聲晚到城。招攜叢桂裏，更遲玉輪明。

詠懷古蹟四首
射蛟臺
舳臚千里薄樅陽，南嶽峯高頫盛唐。便儗瑯琊驅海鱷，眞看弧矢墮天狼。强弓定有麟膠續，絶塞空傳雁帛長。江表荒臺獨憑弔，龍髯何處白雲鄉。

二喬故井
兜鍪夫壻各雄姿，花發江東嫁未遲。斷粉零香猶自涴，飄茵墮溷不同悲。雀臺遺恨魂歸後，雞酒懷慙腹痛時。絶勝石頭城下路，寒泉嗚咽泣臙脂。

龍瞑山莊
蟾肪刻璽傳多識，況是風流顧陸兼。自抱驪珠耽磵戸，便營蝸殻貯牙籤。千秋文翰標靑史，一縣煙霞託素縑。欲借墨禪堂畔住，寒蕪滿地惜遲淹。

淸水塘
似鑑澄潭空復空，孤臣抱石此身終。江淮半壁資人傑，風雨諸天送鬼雄。一片陰燐秋水外，全家眢井暮煙中。宛陵更有王孫在，痛哭登陴抗節同（宋德祐間，元兵徇甯國，知縣趙與榶岀戰死，贈直華文閣。縣吏楊義忠率義兵戰死，贈武功大夫，事見《宋史·瀛國公紀》。孤忠炳著，禋祀闕如。余撫安徽，據知縣阮文藻、訓導沈欽韓牒，題請入祀忠義祠，得旨俞允）。

剝蠏聯句三十二韻
盆菊羅秋芳（管同），華堂結翠幄。詩牌方博進（梅曾亮），酒戸思獵較。鱸羮遠難期（汪鈞），蠏稻豐先覺。探蓍卦占離（廷楨），擊棗義同剝。千錢不論蚨（同），萬選定期鷟。辛酸當料理（曾亮），尖團共商搉。在釜暫爬沙（鈞），傾盆儵堆雹。彼身藏介冑（廷楨），我齒具斧斲。那復笑形模（同），急爲拭瀺灂。得雋乃叫呼（曾亮），試可頻把握。指亂宵濟爭（鈞），脛破朝涉斮。乍截葱根斷（廷楨），繼仿木楔椓。桶底叩空空（同），劍首吹數數。雙螯最磊砢（曾亮），隻手費掎觕。摸索鋒參差（鈞），含咀石卓犖。緩舒趙女鉤（廷楨），剛折雄信槊。豢腴思噬臍（同），批導遂解殻。腹便當似邊（曾亮），膏流肯效卓。果然龜脫筒（鈞），熟甚鳥離㲉。雌黃金在鎔（廷楨），雄白玉岀璞。諸毛拔蒙茸（同），一秃棄齷齪。鯨吸味已醰（曾亮），牛䑛道始觳。中虛河絶潢（鈞），對峙華擘嶽。分二室兩廂（廷楨），揲四弧三角。孔孔蜂房見（同），櫛櫛雀倉啄。擴淸溝渠通（曾亮），剔抉粟絲擢。當筵疾銜枚（鈞），投几響鳴骲。香宜郫酒澆（廷楨），腥藉酈泉濯。卻憐遊草泥（同），任意飽糈穛。胥疏慕光耀（曾亮），躑躅被守捉。壯夫休横行（鈞），吾輩且勸學。胸中有甲兵（廷楨），小范風未邈（同）。

九月三十日第五子添蔭生
鐙花一穗夜窗靑，照見鈴旗下戸庭。甚欲吚啞聞楚老，翻教遲暮弄添丁。九年重聽徵蘭夢（四兒生九年矣），五樹居然說桂馨。祝汝友于無別語，他時提挈守遺經。

祁孫以正月十七日生子八月十四日復生一曾孫作詩見示奉和一首
繡褓瑤環一歲中，態羆吉夢祖孫同。蚤生蕭愿良爲壽，遲抱於菟未是翁。芝玉庭階承素業，芸香籤軸繼淸風。春鐙節後看提印，摩頂吾當作誌公。

分詠得蚤
跳蟲等是么䯢耳，祭酒文猶說此曹。每以公行誇踔踸，多緣躁進得脂膏。騰身最疾疑犨踊，著手微遲詫董逃。若使諧聲兼指事，故應癢處又頻搔。

分詠得枕是日爲長卿生辰
紅蕤一角壓衾單，便作羲皇上古看。豔想何須留鄴下，浮名從不夢邯鄲。淸宜紙帳梅花瘦，雅稱紗囊鞠蘂寒。華髮如君多道氣，料應鴻寶受劉安。

分詠得書套
扁舟江上載書回，黃絹靑綈費翦裁。三疊包藏奇字在，四圍收拾古人來。石芸熏處香成國，帶草生時錦作堆。留與兒孫誇插架，卻愁知闔不知開。

分詠得歕壺
井華流潤上花枝，手把蓮房宛倒垂。鼴腹飮河容一勺，馬鬃行雨散千絲。非關潑墨雲煙化，且看跳珠咳唾隨。輸與龍公恣歊欱，九州灑徧似無爲。

夀趙琴士八十生日二首
皖上搴帷識使君，桃花潭水一江分。讐書有杖劉中壘，坐客無氊鄭廣文。蓽路椎輪成信史（琴士與脩《安徽通志》），吉金貞石續前聞。江南自昔多耆舊，大雅如斯故不羣。

聖主龍飛事夐求，鶴書徵召邁時流。早懷荆玉誰靑眼，晚趣蒲輪已白頭。辟咡兒孫看五代，等身箸錄富千秋。春風㑹與扶鳩杖，采徧華芝記十洲。

分詠得煖耳
翩翩馬上怯生風，爲護輕寒轉蔽聰。聒處何妨從混沌，熱時終竟藉蒙戎。不愁吹雪雙尖沒，已失轟雷一竅通。有客生平白於面，故應柱後珥貂豐。

分詠得眉公餻
花㨾新翻到粉餈，於陵姓字至今垂。朅來三泖東佘路，忽憶重陽小宋詩。宰相堂餐朝局換，山人食譜市兒知。秋鐙妙墨供幽賞，寒具何妨設略遲。

分詠得拈題
休將漫興寄詩情，射覆分曹各主名。出手得盧知我慣，超心鍊冶讓人精。遊絲空際草難屬，獨繭抽時花怒生。惟有樊南兼比興，不教著眼大分明。

里人寄瓢兒菜來分饟祁孫
石城艇子泝江來，鄉味剛宜雪後佳。春遠如梅堪寄隴，品高似橘不踰淮（此菜惟吾鄉有之，好事者致其子去，初種猶略似，明年則尋常白菜矣）。黃金細碎心攢纈，碧玉惺忪股折釵。筐筥分貽非饋歲，知君食菜正淸齋。

夜坐聞韋伯將至
歲晚光陰下阪輪，葭灰動後忽過旬。寒林槭槭風欺鳥，小閣深深月就人。問訊谿梅將破夢，料量畦韭待嘗新。江樓日望瀛洲客，要鬥淸吟喚遠春。

餞歲行
江城臘盡春遲遲，濡毫試作餞歲詩。再拜問歲君何之，我思遠將到天涯。歲兮答拜前致詞，君爲此言毋乃癡。常儀曜靈雙輪馳，我以一氣相追隨。叱咤龍象鞭蛟螭，流沙西去盡崦嵫。蓬蓬又起東海湄，無去時亦無住時。大撓甲子始釣奇，閼逢困敦强華離。三百六旬歲一期，如戸有限路有歧。較量新故生愉悲，長繩欲繫空爾爲。今夕小別淸漏移，黃雞行復朝曦催。張鐙坐守喧幬帷，下視人世眞兒嬉。語罷歘忽乘軿輜，歊雲吐景搖旌旗。我聞斯語揚雙眉，急倒玉甕傾玻璃。金花鑪火善自持，跳丸轉轂從盈虧。歲來歲去渾不知，年年采筆抒芳蕤。

雙硯齋詩鈔　卷十二
上元後一日抱甕園觀煙火和韋伯作（庚寅）
東風吹暖淮南路，璧月娟娟隔煙霧。素娥不肯炫霓裳，讓與人間誇火樹。火樹初生一穗靑，玉梅花外光熒熒。滄江殷雷岀地奮，頃刻散作千流星。流星纔定夀星見，瓔珞諸天裝面面。奇肱納賮踏風車，羅刹迎潮飛火箭。朱鳥窗虛畫鷁開，載將徐福上蓬萊。乍驚鸑鷟￿銜書至，旋見葡萄逐使來。魚龍曼衍爭先睹，不道靈奇孕如許。美人情緒一絲牽，才子文章萬花舞。鷀杓重斟樺燭燒，銅壺珠滴漏迢迢。暗塵不起輕煙淨，更湧金輪麗碧霄。

春陰以春陰江上來分韻得陰字
餘寒弄夕景，薄靄結晨陰。鈴索惠風動，文疏溼雲沈。曉起搴羅幬，小庭靜愔愔。玉梅羞自獻，半樹煙中尋。交影暗雙蜨，變聲鳴一禽。登樓眺闉都，參差沒遙林。不見楚江遠，但覺吳山深。美人軃寶髻，畫閣停瑤琴。燕子殊未來，誰與媚紅襟。㝠㝠數歸雁，芳草天涯心。

春雪用東坡聚星堂韻
靑瑣蕭蕭響竹葉，落鐙五日猶霏雪。元㝠作態欺句芒，叱起老龍頻叫絶。江上東風戰不勝，劍鋒擊碎矛頭折。新樹營巢鳥夢驚，嫩苔被徑人蹤滅。繁聲初和金鈴語，飛英旋上銀旛掣。地鑪重爲撥寒灰，冰甕微看散輕纈。四時顚倒速於花，半夜溟濛細如屑。憑陵盛氣竭三鼓，儵忽流光眞一瞥。芳遊暫阻遊客興，豐年且聽農家說。春心拗怒作冬心，細嚼谿梅疑嚼鐵。

春星
梅風送暝梨雲停，娟娟月帶娟娟星。瑤精忽破香霧白，珠顆半隱深煙靑。樓頭三五媚穉柳，池面上下涵新萍。餘寒未放芒作作，悄影但照花㝠㝠。初疑流光綴火樹，儵似妙睇迴銀屏。東皇昨夜朝帝庭，疏旒十二垂晶熒。明璣瑟瑟帶萬釘，蒼龍前導驅百靈。草堂覓句聲淸泠，高詠恐被天人聽。

春盤以脆添生菜美分韻得脆字
春人如聚星，下食方獻歲。水精一器寒，谿毛七種細。承露金太華，呼月玉堪儷。茵陳間筍蕨，苜蓿雜薑桂。泠泠沁心香，戞戞造齒脆。芳筵五辛薦，齋廚八關嚌。勿笑空闌干，猶勝皛與毳。曲水記流觴，相將更脩禊。

刀魚三首
春水桃花拍釣臺，鳴榔風急網初開。銀刀三尺跳波上，應自蓬池斫鱠來。

吹雪纎鱗入饌香，蘆芽嫩白韮芽黃。金盤侍女高擎岀，慙媿貞元聶隱娘。

二月江城又薦新，堆盤幾縷芼茵陳。笑他翦取吳淞水，祗向秋風話細鱗。

犀角筆筩歌爲異之作
戈船劃破滄波碧，蠻貨東南貢蕃舶。蟕蠵甲紫珊瑚紅，中有嶷嶷雞昧白。繄誰妙手截作筩，鏤冰刻玉求良工。一人䇿杖度巖壑，囊琴似欲彈松風。蟾蜍夜滴端溪冷，斗室裝成住毛穎。豈羨函人夀百年，靈心直貫千秋永。案頭筠管蒲盧巢，鼠鬚獺毳猩猩豪。三錢雞毛不敢近，駭極一躍秋風高。先生大筆屠龍手，使劍剸犀更何有。分水文成錦浪生，辟塵書就纖埃走。去年獻賦罷長楊，歸下簾釘十二行。縱不賜名傳古弼，可勞蠲忿擬同昌。偶然得此恆沙刦，遣伴書籤偕硯匣。摩娑劇愛理如綖，半段分明腰鼔插。食肉由來笑管城，豈知骨相本豐盈。不須温嶠然幽渚，迅掃千言鬼物驚。

觀韋伯作八分書
翰林駢儷匹開府，餘事頗工書八分。蚤從尉律諷孶乳，平視中郎非虎賁。栗尾飛騰迅風雨，麥光靉靆成煙雲。君之湜籍吾邁過，夀陵學步亦能軍。

祁孫陽湖舊宅燬於鄰火有詩吿災賦此𢠢之
東風測測楚江寒，覽罷封題蠟炬殘。有宅竟生蓮爛漫，開緘不報竹平安。惱人最是比鄰慣，上客從來曲突難。稍喜賜書無恙在，未須雙袖涕汍瀾。

松鞠羅含舊有名，命蓍忽漫遇離明。星躔恰値丁壬妃，風信應從丙子生。茶具一舟仍作客，蓴鄉千里若爲情。勸君候火調朱雀，他日重營心太平。

戲作吃語
臨路樓籠柳，登堂闥挺桐。磩前叢草簇，磴底獨籐通。高館歸孤客，渟潭度釣童。蒹葭隔江迥，冷鷺立玲瓏。

觀張夀民作畫三絶
聞道趙昌花滿幅，難將沒骨比徐熙。傳神祗在蕭疏處，政似羚羊挂角時。

雪鴻老子筆崚嶒，小阮風流合代興。縱使西堂爭說偈，傳衣終竟屬南能。

殺粉調脂小㡧開，一時徵畫客麕來。不辭踏破鐵門限，祗恐彭城萃韤材。

閏月五日小集八箴堂預爲端午之會
已過淮南麥秀天，江城吹笛惜華年。酒情芍藥櫻桃後，詩思菖蒲艾葉前。列坐羣賢多吐鳳，將歸獨客信嗁鵑（時夀民將東歸）。平原高會那能必，快瀉滄江藥玉船。

五月十六日雨中集大觀亭
霮䨴沈陰撥不開，御風重到小蓬萊。吳山左界參差沒，蜀水東奔跌宕來。江上竹枝劉夢得，雨中梅子賀方回。頻年哀樂誰能遣，合倚高亭當嘯臺。

㯶薦
藉用殊茅潔，敷重較筍堅。栟櫚根自老，莞蒻席同編。抽葉芳蕉破，留皮粉籜懸。纓彯㬅胡短，髮散夜叉鬈。辟溼誇新製，棲巖憶舊緣。勻宜鋪絮手，巧過結繩年。迥異障泥錦，平分糝雪氊。筵長看匝地，街直記朝天（殿廷以㯶薦被地爲路，謂之㯶街，鑾儀衞官一員掌之）。縛帚微塵淨，提鞵小步便。滑應輸菉竹，香不貼金蓮。豎拂堪談道，爲規或坐禪。良材多中用，更覆小亭圓。

㯶笠
尙象崇天體，搜奇擷地材。巾非一角墊，樹是十年栽。南海初抽穎，東菑正聚臺。吹毛璇折見，束髮錦文回。蓬首飛難起，蕉心剝漫猜。橫庚絲斷續，卓午影徘徊。楚澤含霜老，吳山冒雨來。皮存堪補綴，頭責任嘲詼。斜界螺紋轉，圓光鵲頂開。何勞靑箬拾，不藉翠筠裁。緇撮都人望，團飄國士才。㯶櫚誰自號，車下好追陪。

㯶拂
儷句江淹頌，孤標鄭俠祠（鄭監門一拂祠在上元縣虎踞關）。風牽繡簾近，霜剝錦城遲。縷縷分長鬣，繩繩異短氂。一麾憑妙手，萬緒脫妍皮。細擘仙人掌，低垂佛子眉。程材輸白羽，侔色誤朱絲。能遣蠅頭避，休疑麈尾持。執從晞髮處，豎向結跏時。攢石前身在，緘縢後日思。涼非捉葵扇，瘦或挂籐枝。有用才雖薄，無塵號最宜。拈毫成漫興，不擬少陵詩。

㯶鞵
戰水湖煙碧，遊山徑蘚蒼。當頭擢新穎，行腳倚輕裝。蘝葛蒙原陋，花櫚曳最良。蜀天披晚翠，楚地踏幽香。鳳豈銜弓㨾，鳧眞藉網張。有皮頻引緒，著眼暗生涼。紋暎罘罳密，絲迴絡索長。籜龍應赦筍，筐蠏未輸芒。縷縷曾拕雨，佻佻不履霜。甘爲放踵墨，卻笑拔毛楊。春採臨沅縣，秋延響屧廊。老夫猶健在，桐帽共相羊。

六月十八夜對月約同人作
梧桐墜露涵金井，風信先秋弄秋影。天東玦月上初更，斜貫玉繩光耿耿。團扇生衣客聚星，吟詩喝住老蟾聽。可憐歌舫靑谿曲，醉擁紅鐙撼不醒。

秋後酷暑終日寂坐有懷平甫明經用東坡答汪覃秀才韻
雄談誰鬥箭鋒機，丈室安心乞本師。雲漢一篇空有畫，陔華諸什故無辭。顚風偶作郞當語，靜日微吟蹇吃詩。忽憶西鄰尤熱惱，火雲蒸透肉山時。

浮屠氏計僧臘余年二十七始通籍今年五十六恰三十年是亦余之僧臘也作三十自壽偈言
瓶鉢翛然三十年，了知飯色異諸天。難隨龍樹稱尊宿，妄引牛車重仔肩。千偈機鋒翻似水，幾重公案渺如煙。覓心便是安心竟，文室惟參本分禪。

十二月初五夜
勝友淸尊倚夕曛，江風似欲展春雲。今宵酒醒應微笑，花是三分月二分。

立春先一日雪二首
託體淸如此，飄颻奈爾何。無聲滋隴畝，積氣靜滄波。瑞色先三素，閒情稱五紽。當風務韜采，粤犬吠原多。

紙帳袁安卧，綈袍范叔寒。漫天吹絮易，匝地雨珠難。魯酒何妨薄，唐花不耐看。吉祥徴止止，虛室且盤桓。

鎭皖樓望江限韻（辛卯）
長風沙白練潭西，百尺梯桄榼共攜。彭蠡瀦深春去雁，丹陽水長夜然犀。天浮積氣成雲海，人倚滄波記雪泥。我欲中流發歌歗，竟拏歸櫂向靑谿。

種蕉限韻
商略高低讓竹梢，評量疏密間桃肴。芳心宛轉螺盤髻，修尾鬖髿鳳踞巢。拓地三弓除蔓草，澆泉一石酌寒匏。平添百番雲藍紙，卧近窗紗險韻敲。

團扇限韻
涼飇猶未送賓鴻，一翦生綃付短童。成璧欲欺梁苑雪，裁紈休怨漢宫風。翁誇入畫過簫市，妾爲羞郞閉綺櫳。亂撲流螢緣底事，不如招月桂堂東。

舞鶴限韻
官閣相攜伴一琴，蹁躚不受曉風侵。襞帬可許留輕燕，聯袂眞堪作戲禽。莫向羊公階下過，好從鮑照賦中尋。海山多少神仙侣，棖觸飛騰暮景心。

洗桐限韻
琴材百尺午陰涼，淸閟堂西牡蠣牆。政恐元規塵易污，那容飛燕唾留香。寒泉灑葉流新翠，細雨霏花濯淡黃。不是畸人矜潔癖，要看鳴鳳下朝陽。

梅雨太甚愀然憂之
梅雨經旬捲怒濤，小園盡日長蓬蒿。棲檐鷇雀殊煩聒，岀樹雛鴉已暴豪。壞壁痕如釵折腳，故衣黦似刺生毛。渚鴻澤雁多堪念，怕聽江潮一丈高。

送小韋歸里
江亭倚馬送將歸，秋老霜風入裌衣。絳帳傳經前夢在，紅鐙說劍壯懷非。榻縣孤館鴻泥遠，帆到危磯燕子飛。隔歲期君更相過，遐心休遣白駒違。

雪中天竹纍纍可愛用聚星堂雪韻禁使絳蠟紅珠珊瑚火齊等字
瑤池阿母簪瓊葉，貝齒嵰山嚼甜雪。麻姑擲米戲相招，亂綴釵頭詫奇絶。昨夜園林玉霙降，叢篁欹倒松枝折。牆東獨有南天竹，淨土靈根不生滅。玲瓏瓔珞重欲垂，䰀鬌幡幢凍猶掣。方驚萬樹梨花開，何物夭桃幻濃纈。睡起老龍眞好弄，故向洪鑪點淸屑。豈同芭蕉畫狡獪，不似羅浮夢飄瞥。我來被氅眼忽明，對此飛觴口能說。錦步障底金谷春，如意何勞更揮鐵。

大風寒甚倒押前韻
烏府先生面如鐵（余忝帶憲銜），向人枯坐那堪說。飌師怒舞昆吾刀，冷削準顴光一瞥。臞肌起粟肩聳字，凍唾成珠口霏屑。仌髭蝟磔慘不舒，電眼蛇驚爛生纈。遙知孤艇訝鷁退，更恐輕輿苦牛掣。笙喧瓶水聲忽微，豆小窗鐙燄將滅。頗思蟻釀沾脣釅，不怕狐裘壓腰折。土囊盛氣威莫當，我獨登樓頻叫絶。冬蝝寒死麥來降，盈尺諸州報初雪。劇憐鴻雁不勝哀，亂集江臯隨敗葉。

東坡生日集赤壁賦字二首
名流生歲斗爲宫，石破天驚蓋世雄。此地蒼茫留賦在，斯人寥落坐詩窮。攜魚共泛清波月，駕鶴孤盤絶壁風。將住從之安所適，黃州西岸雪泥空。

霜皋露渚鬱相望，倚櫂横吹薄上方。半夜何來洞仙侣，千秋無此水曹郎。南游山色凌虛見，東去江聲接夢長。尊酒小巢如昔日，桂旗應下仰蘇堂。

人日簡長卿（壬辰）
戊子人日江天晴，管子歌詩亮以清。庚寅人日寒欲雨，馬生歌詩笑且舞。馬生奮袂登瀛洲，三年不見思悠悠。短翼差池已紆鬱，管子奈何成異物。人生泡影安可知，山邱華屋曾幾時。今歲壬辰又人日，啜茗清談但吳質。疇曩君亦吟春風，傷離歎逝情應同。幡然語君勿復道，君我垂垂皆同老。去年大祲民苦飢，憫時日夜生霜髭。今年辰良景亦美，占爲有年使君喜。君當强起爲我歌，唾壺擊缺春聲多。行將述職入京洛，攜示馬生大笑樂。

詠八箴堂牡丹
深紅淺紫手親栽，風信連番穀雨催。四壁千堆邀客醉，七年六度及花開。樹旛人豈殷勤護，擊鼓天教判斷來。笑爾虛名稱富貴，春城無力起樓臺。

對月懷都中同里諸子
疏桐墜露金波涼，照我羅幕流輝光。紅梁新醞不忍酌，素心千里空相望。京華城關枕北斗，乘風那得隨鴻翔。數子英英擢翹秀，隋珠荆玉輝吾鄉。草堂苗裔劇清發，沈博典麗儕班揚。何郞才名稱水部，夕趨瑣闥含雞香。農曹之何亦超絶，斂退就懦森寒芒。馬生改官作列宿，十人足了千夫當。八叉妙手年最少，神氣張王書盈倉。難兄大雅獨晚達，神山引去迴風檣。金題玉躞競斧藻，鸞翔鳳翥爭頡頏。翳余淮南握英簜，孤亭一角環滄浪。回首螭㘭憶簪筆，曾隨仙仗分鵷行。巢痕已掃不可復，仰睇玉宇心傍偟。今年拜疏乞述職，詔下未許朝天閶。流連光景念公等，迢迢碧漢圍紅牆。吾人有鼎貴自愛，切劘道義相扶將。鑪篝豈判氣冷暖，桔槔肯與人低昂。爛銀盤裏印心跡，昏旦何用嗟參商。眞靈位業各進步，拳拳叩叩長毋忘。

五月二十二日雨中涼甚分韻得月寒二字
屋角鳴鵓鴣，晨雨溼林樾。江風吹羅裳，泠泠入毛髮。陽氣正𤒾怒，陰機乃竊發。𩙞桐誤刁騷，滴竹激淸越。日晡呼半臂，塊然𡋲兀兀。下簾招𦃃心，起試小團月。

去年梅黃日，霪霖倒狂瀾。東南被創甚，剜肉成痍瘢。今年梅黃日，測測清江寒。思之輒心悸，政似驚弓翰。涼風亦不惡，胡爲發長歎。但祝勿傷稼，蔭暍蘇勞癉。

與平甫帖坿錄
澍雨婁日，㒺閒𡖊𦶛。霮霨罨戶，未丣已丣。滿墬浥溼，殆不可步。遶磩徹礎，外內一碧。几案服物，渗漉黯澹。越宿色白，有若磔蝟。判牘既竟，兀𡋲短榻。瞑眩熱惱，佀入飯甑。偃仰數四，晷景始昃。隺子足下，曷㠯遣此。著幾兩屐，阮氏所歎。直造竹所，古號放浪。足下達士，或亦惠肯。汰榜訪戴，諒不興盡。率尒奉白，幸賜省覽，嶰老頓𩠐。

七月己巳禱雨大龍山求取靈湫甲戌乃雨
乞取靈湫五日過，龍山雲氣漸分柯。風從楊柳枝頭覺，雨向梧桐葉上多。稍喜甘膏被舒皖，還聞潦水溢淮渦。創痍未起愁心劇，奈擁旂旄五丈何。

丁丑戊寅復雨
雷車驚起老龍頑，急霤翻河霧沒山。占日得丁諸水妃，冠雲逢戊破天慳。酣眠涼簟成三昧，飽食齋廚散八關。儗上江樓最高處，西風觀稼一開顏。

長卿左股患癱卧次有作依韻和之
勵志眞成刺股傷，召醫可似折肱良。君嬰美疢嗟旁腫，我念遺黎劇補創。一笑尻高通隱語，千金肘後試奇方。雍且誤讀何須辨，潞涿相嘲也不妨。

江亭口號
汶江如玦抱秋城，髠樹蕭疏落葉平。閒倚江亭數帆影，白雲多處不分明。

對鞠
晨陰釀微雨，不奈晚花何。舊諩嵇含在，秋懷宋玉多。寒泉分紫筍，小炷灺銀荷。欲問柴桑宅，蘋風冷綠波。

食栗
偶拈佳實佐深盃，夢遶觚稜首重回。十載宣南坊下路，西風和火送香來。

余忠宣公祠
遺廟中丞肅，穹厓半壁青。沙寒賓爵化，雨急戰龍腥。傑閣收蒼莽，遙帆入杳冥。天吳休踏浪，應辟藎臣靈。

食菜
萬錢下箸豈吾儕，老瓦盆中味自佳。肺病不求天姥藥（時方病嗽），心清誰犯太常齋。公廚發羃嗤盧鴨，寒夜登盤抵瘐鮭。何日小園容作賦，一畦霜露踏青鞵。

問汪平甫疾
汪子抱軼材，蝥弧志先把。縣布蘇復上，再絶隊原野。幾年作債帥，抨擊豈相假。圍之竟數重，宵遁聽班馬。子方潰圍出，我亦困垓下。身爲衆射的，飛矢集要骻。執冰安能嬉，棄甲婁遭罵。犀兕非不多，口衆而我寡。憂來心惙惙，坐此患癥瘕。憧擾及清寐，顚倒遇宜𣝒。哀樂傷中年，當賴絲竹寫。不然覯良朋，劇談閒笑㗿。誰知子更憊，臂痛創口痄。曳踵如車輪，恃杖行跁跒。良藥百裹服，孤館一鐙灺。九折迴中腸，鈆涙背人瀉。語子勿復爾，浮世但聊且。倡條與冶葉，安用自牽惹。丹沙養朱雀，愼保顏如赭。千金好畤田，詎必輸陸賈。我亦翻然悔，禪縛謝䋾䋈。讕語從攟摭，敝衣任撏撦。遲子病良已，西窗共尊斝。止酒或和陶，活火瀹葵銙。卜鄰約他年，更結隻雞社。吟成當七發，大宅頓瀟灑。

漫興二首
蒼厓壁立俯滄洲，覓果青猨叫不休。枯瘦山靈應自笑，此中未種橘千頭。

寒山一𩬊莫雲低，流水無情日又西。成陳昏雅原自好，祗愁老樹不勝棲。

八箴堂雪與諸子姪戲押强韻
玉戲干頻舞，珠塵篋盡胠。輕纔飄絡索，重欲俯籧篨。帔葛欺公子，裁紈失婕妤。侵階光瀲灩，冒棟勢紛拏。九達逵連璐，千門瓦搢瑹。團欒瓢結癭，擁腫柳爲疽。寒鬭窺藩虎，飢嗁拾橡狙。無聲消蟅蟒，有跡走夔魖。送炭鑪添獸，封泥甕泛蛆。海南蛦甲碎，山北鶴翎梳。起粟肌蕭瑟，摶冰手劼■〔⿰居力〕。探梅愁凍合，灑麥聽歡臚。緩帶銜銀鶻，慵書笑墨豬。冷吟行得得，僵卧夢蘧蘧。深坐思狐腋，微醺薦雉腒。何郞詩興發，猶勝詠夫渠。

除夕雨水
遺編撿月令，仲春始雨水。啟蟄在正月，西京尚爾爾。雨水正月中，蓋自四分始（說見錢氏《三統術衍》）。沿之越千戴，積算如黍絫。朔中或不齊，先後數日耳。今年值兹辰，乃在丑月裏。年方除夜殘，斗已上元指。酒因餞臘傾，風可試鐙儗。數逾三五强，故事闕經史。中氣入前月，古法安有此（賈公彦《周禮疏》：「節氣有入前月法，中氣無入前月法。」）。我朝盛作述，精藴闡數理。置閏象歸奇，推步邁周髀。自營室至奎，一一叶星紀。紀事題新詩，龍飛歲癸巳。

雙硯齋詩鈔　卷十三
長卿自樅陽遣人來言憚於涉江將以三月朔遵陸來省而是日大風雨不果至適與伯英月潭集詩牌字分賦得風即以奉懐（癸巳）
萬松虎啸斷鴻驚，亂舞殘紅氣未平。雪浪如山江水立，有人倚醉怯舟行。

瘞鶴行
劉郞攬轡南交行，遺我一鶴霜毛清。臨風似惜主人去，引吭含睇時孤鳴。徘徊顧影松杉下，雌鳳女龍怨遙夜。俯仰難爲碧落翔，支離竟作失方化。尋煙弔月山之阿，縱賦招魂奈爾何。已是驚寒隨庾信，還思入夢揖東坡。一坏之土作幽室，欲勒銘辭無健筆。江雲悠悠江水長，送汝華陽訪眞逸。

八箴堂牡丹
華嚴樓閣鬱相望，天遣襛姿壓眾芳。宛轉雲機鴛作錦，玲瓏煙嶂麝投香。聲傳羯鼓五千丈，豔簇金釵十二行。忽憶長安春似海，有人高處詠霓裳。

牡丹詞上下平三十首
枝枝歐碧間鞓紅，桃隖西偏柳院東。恰似方壺員嶠上，五雲臺閣起當中。

澆泉縛草過三冬，油幕深深護幾重。養到十分春絶麗，直須喚我作花農。

槎酥滴粉豔無雙，香霧銷時拓茜窗。不是侯門傳蠟燭，居然二等列金缸。

腰鼓何須百面持，花神揖我索新詞。鵾弦付與曹綱撥，譜出東風第一枝。

不爭燕瘦與環肥，一種玲瓏著舞衣。遮住琉璃屏六曲，恐教化作彩雲飛。

海棠落後曉晴初，消息探來穀雨餘。不美南朝王儉府，祗誇淥水泛芙蕖。

萬䅶香熏䧿尾鑪，海紅帳底綴流蘇。分明度與鴛鍼繡，顚倒天吳紫鳳圖。

忉利天横碧海西，珠塵細碾作香泥。朝來乍歇曼陀雨，彈指都成五色霓。

惜花人起步苔階，無語閒提金縷鞵。惟有遊蜂眞解事，安黃故故傍鸞釵。

殷紅澹白手親栽，底用天彭百馱來。不管故園家四壁，且赢官閣錦千堆。

鄰園跗萼沒荒榛，寄怨東風扇未匀。安得芳叢萬胡蝶，含香飛作滿城春。

重重簾幕隔紅雲，隱約金泥簇蝶裠。青瑣窗中人小立，渾身知有異香熏。

膏然綠桂爇温黁，片片紅生一捻痕。閒與親賓醵輭腳，高談分付玉昆侖。

瑤京宫闕簇鵷鸞，亞字紅牆卍字闌。昨夜東皇開曲宴，擎來徑尺赤瑛槃。

銅鋪玉甃自斕斑，芳樹晴時畫掩關。領取青春過百六，不勞辛苦訪泉山。

瓊枝作態鬥暄妍，一本何須定萬錢。三疊涼州齊打徹，放他和月十分圓。

蔫支濃點韻嬌嬈，咫尺蓬山路未遙。政似金匙調茗酪，羅幬深處見紅綃。

九日陰含豆蔻梢，融風一夜綻香苞。臨安緩緩歸來候，似爲錢王作解嘲。

南宫春宴啟櫻桃，紅藥當階逗采豪。留取花王襛豔在，繡絨端正上宫袍。

盛鬋豐容別館多，内家妝束盡阿那。霓裳舞罷朝元閣，又聽三郎得寶歌。

金谷園開起絳霞，酹花祗合泛銀槎。燒琴煮鶴君須戒，莫向晨葩更啜茶。

燦爛雲機列九張，金狨繫處有煇光。小蓬萊上春如許，便把羣舒當洛陽。

沈香絶調譜清平，倚徧雕闌倦眼明。我是前身丁學士，公然八載主蓉城。

花幡一樹近疏櫺，擘柳風搖九子鈴。傳語令公眞富貴，天孫特爲駐輜軿。

靈芸紅涙欲成冰，娟好還應勝馬塍。要助金霞光不夜，畫廊西畔九枝鐙。

雨絲紅濕露華流，通德無言擁髻愁。䰀鬌宫鬟嬌欲墮，祗應丣㱃爲扶頭。

小院風微永晝霒，雙雙鳳子坐花心。夢中自詡遊香國，四面紅樓深復深。

龍蟠虎踞路曾諳，東府春深月正三。惟有龑園花四照，教人囘首望江南。

諸天瓔珞妙莊嚴，七寶修成駕彩蟾。位業由來推上界，不應婪尾較襛纎。

天香浥浥染春衫，斑管吟詩鳳咮銜。學作金華殿中語，封題合付紫泥函。

漫興
曾杼顏塵觸處逢，放懷今古轉無悰。剡章自薦嵇延祖，禮法深讐阮嗣宗。買骨誰求燕市馬，失魂空好葉公龍。仰天一笑增惆悵，那得金鍼砭妄庸。

憫歲
大有書年願又虛，西風眇眇正愁予。魚龍亂踏寒濤上，鴻雁爭求破屋居。我備心脾頻痛後，人支皮骨未銷餘。水衡不贍東南急，太息長沙積貯疏。

登迎江寺閣
使君强起暮登樓，吳楚山川接素秋。珠斗星臨南嶽動，滄浪水入北江流。時平尚有生氂犬，歲儉都無濕耳牛。滿眼葭蘆滿陂雁，西風清角不勝愁。

宿州道中遇雪
風獵畫旃鳴，天連大壑平。雲迷項王里，野失魏公營。牟麥占春事，谿山引勝情。簡書良所畏，茸帽劇遄征。

謁閔子祠
酹罷椒漿古壁幽，一川葭菼不勝愁。千秋別有傾心處，天外寒雲汶水流。

過徐州作
八年不踏彭城道，落日重尋戲馬臺。萬里昆侖寒水下，四山芒碭大風來。樓頭清角聲遙遞，天半長隄影倒開。太息故鄉空衣錦，楚歌蕭瑟不勝哀。

宿大關
羣舒殘雪沒嶕嶢，宛轉肩輿怯路遙。臘盡高田猶放水，冰消斷港已通潮。澤中雁堵誰能作，天半龍瞑似見招。差喜夝暉散林麓，青旗歸去及春朝。

春帖子（甲午）
春雲糺縵照江湄，候景占風紀歲時。晨起出門聞好語，香龕窨飯喜如飴（皖俗以人日禱於神祠，炊飯一盂，瘞神座下，至臘月廿四日啟驗之，視浥變之多寡，ト來歳之豐凶：化水則大饑，色如沙糖則大熟。客歲所瘗恰如糖。雷博士俊云）。

寒食
文杏緋桃鬥妙妍，沈霒猶作嫩寒天。三春花事如流水，八度江城閲禁煙。俛仰劇增懷古意，逶迤空負箸書年。粥香餳白差堪遣，那用千金好畤田。

清明喜晴
九日春陰一日晴，柳絲風裏過清明。人思酩酊酬佳節，天與暄妍慰物情。梁上香泥初睇燕，江南芳樹未聞鶯。車帷閉置真堪笑，何日青山載酒行。

奉和吳長卿六君子軒牡丹花下作元韻
綺寮羅幕隔重重，知是巫雲第幾峯。平地樓臺紅玉琢，遙天印璽紫泥封。楊妃妝豔何曾瘦，荀令香多不礙濃。花意須隨人意好，華鐙乞與綠盤龍。

爲曹司馬（江）題字甕圖（甕乃江先世黃門公故物，用以焚字紙者，副憲公因之，至今猶存，蓋兩世諫草皆焚於是。朱山人鶴年爲作圖）
君家空堂四壁立，忽睹堂隅黝光動。短脰詰詘敂亦鳴，大腹彭亨鑒猶洞。摩娑辨是百年物，看君雪涕談方縱。爲言兩世諫草焚，史稿蕉園差與共。厥初嶽嶽黃門公，桓典立朝驄馬鞚。戴冠無慚鐵柱望，問夜頻驚玉珂夢。尙書易象經紛綸，封事居然陳古諷（黃門公入臺當高廟初政，公上疏謂方今督撫明作有功之意多，惇大成裕之意少；損下益上之事多，損上益下之事少）。旨哉斯言括萬有，深文小苛詎阿眾。宣德當思飲以醇，任重唯求厚其棟。蒼鷹迴眸絶凡睞，威鳳蜚聲無俗哢。蕙鄉歸櫂家具攜，青寺虛廊康瓠空。一重公案託禪悅，幾載巾瓶隨梵誦（黃門公歸，以甕寄愍忠寺）。憲臣世閥繼清風，驂服後先相縱送。已薄功名思抗疏，豈有文章甘覆瓮。盈廷共數黯性贛，閱世方知賜言中。炙手奚辭丞相嗔，冰山既倒憸人慟（副憲公劾奏和珅家人劉全不法，見朱文正公所譔墓志銘）。青氊故物浦珠還，埏埴由來悟沖用。矜異非關銀鏤賞，瑰奇何必琉璃貢。文字緣深脈望魚，絲綸恩湛觚稜鳳。銅臺藏墨未爲珍，鐵限退毫安足重。刼灰或許胡僧識，窶藪徒令舍人痛。楹書能讀嗟君賢，抱器長存亮無恐。癸彝乙鼎互焜燿，更誦清芬示羣從。子子孫孫永用之，瓦釜毋同五都鬨。

九月晦日過射圃與親賓射歸至八箴堂看鞠
霜風吹角麗譙譁，五丈牙旗夕照斜。去聽餓鴟鳴勁草，歸隨寒蝶覓新花。身長差喜勝官笴，户小何妨近酒艖。未許柴桑招隱逸，西涼白羽尚雄夸。

夜集八箴堂
駸駸節物惜流年，一室琴尊性所便。今夕唯宜䛡風月，世間難得遇神仙（坐中以屬神仙對爲戲）。菌椿早悟莊生旨，黃白誰耽抱朴篇。東洛由來淡生活，不須笙管沸華筵。

長卿生日
我初來皖江，君年四十九。明年正五十，招客置尊酒。因循又七年，坐閱璘儀走。我年儵𠣘甲，渥丹化爲叟。君亦行將及，鬢髮各衰醜。人生非木石，安得百年久。龍鍾任相戲，充悅期不朽。我早竊天祿，畺圻慎封守。才慙寸寸斷，所媿印懸肘。君爲洛下生，擁鼻效老婦。束身自急敕，言笑百不苟。論交八年强，適願非薢茩。負如卭與蟨，辰豈戼避酉。㴑洄得伊人，直諒乃益友。往歲值兹辰，清霜已蘦柳。今年秋最遲，黃鞠尚盈瓿。掇英爲君況，晚節惟其有。君當味斯言，塵世一開口。對花發罌盎，觴政不設糾。君釂我以巵，我酌君以斗。

道光甲午十有二月賤子六十生朝同人以文字爲壽聯翩藻翰各具瓌奇溢美過情讀之媿赧謹賦五律八章略述鄙懷兼志嘉貺率爾成詠不復詮次
漫說星辰好，非關骨相奇。人稱大戊子，我悟永禪師。修養無須藥，行藏豈命蓍。身宫差可喜，不坐斗牛箕。

憶著靑衿日，嚴君館已捐。迨紆黃綬後，慈母算猶延。笙奏何曾補，弧懸枉自憐。悽然念明發，長廢蓼莪篇。

異數叨非分，迴翔念服官。遷階越資少，起廢卽家難。獨荷君恩重，從知帝澤寛。微忱思報稱，所媿智能殫。

白面呼包老，民言亦太譌。雖無關節到，終覺笑顏多。詛祝輿情慣，圭稜世事磨。喜余門下士，生已作閻羅。

傳衣紀佳話，展謁在京華。弟子三台貴，春秋兩榜誇。已看出門下，況是託年家。公案重重結，眞慙說絳紗。

吾母抱孫日，吾年方壯時。今年政六十，恰見兩孫枝。佳氣充閭報，嗁聲隔戸知。衰翁最堪哂，尙有袞師兒。

謝客門前慣，華筵豈漫開。里中羣從在，江上數帆來。亟訊家園竹，同吟官閣梅。懸知歸老後，嘉樹定無猜。

多謝羣公意，瑰詞疊素縑。咢歌宜有酒，刻畫到無鹽。豔雪入牙頰，淸風生簡籤。逕須裝玳瑁，珍重抵金兼。

宋亏庭南城鐙火圖二首（紀都門結夏也）
蓮漏迢迢徹曙雞，東南俊侶共招攜。石渠祗合斯人住，乞與㨨書太乙藜。

蘭釭金粟綴花襛，隔斷宣南樹幾重。棖觸春明舊時夢，天橋霜月後門鐘。

李鳳洲歸舟理釣圖二首
拓落江湖感勝遊，秋風穩放秣陵舟。數行新雁千條柳，直到桃根古渡頭。

一舸沿谿學老漁，半安茶具半裝書。也知下潠田難買，便儗牽船岸上居。

陳鐵君六十生辰
先生今年年六十，苦祕生朝不告人。三百六旬且垂盡，此內豈乏君生辰。古人卽事可爲夀，奚必窮究冬與春。逕率生徒造絳帳，一巵奉介詞具陳。先生撝謙抱盛德，未敢浪頌甫及申。少時文筆擅鳴鳳，千巖萬壑相鮮新。歲在涒灘得鄉舉，我亦忝附霓裳羣。明年上計試禮部，鶚薦同岀邱遲門。我偶得第厠史職，惜君吹墮隨飇輪。同門同舉渾不識，相識始自丙戌年。我來羣舒握英簜，君亦作令江之濱。山城如斗綰墨綬，與民休息蒲鞭懸。中牟惠政著三異，三代直道猶斯民。我雖知君未論薦，柳下毋乃譏臧孫。磨蝎坐宮箕翕舌，一官濩落棲邱樊。莊舄越吟豈不戀，正坐廉吏歸無田。翩然渡江來就我，爲君下榻開東軒。特遣侯芭問奇字，爲師那媿昌黎賢。諸生才地謝籍湜，負牆聽受經紛綸。有時文字悟言下，棒喝比似南宗禪。先生時雨化最速，長者已自能飛騫。春秋兩戰戰皆捷，南溟萬里隨鵬鵾。君於仲子譽猶甚，謂渠氣足張吾軍。金臺秋風不得解，歸來講貫情彌敦。兒輩師資吾畏友，久要勝飮周郞醇。西窗夜坐共翦燭，蘭臭每愜同心言。同袍少年更有幾，落落三五晨星存。長洲小宋獨淸發，討論經史秋瀾翻。與君接膝近一載，意氣不減聯牀親。吾儕懷抱向誰盡，結契各與千秋鄰。丹砂伏火紅入頰，松喬何用誇仙眞。大椿荒唐笑莊叟，歲星惝怳嗤平原。百年供養足圖史，四時宣衞宜琴尊。生日吟詩古亦有，欲使去日仍留痕。俛齅寒梅當淸課，仰見明月思前身。李委吹笛大狡獪，鶴飛一曲揚芳芬。胡爲鍵戸謝賓客，作此寂寂空朝昏。今夕何夕勸君醉，小榼試與攜昆侖。我爲長歌祝夀耈，願君自夀如彭籛。君當宴客逕投轄，蓬蓬丈室春風温。

題曹劍亭先生借陰圖爲玉水司馬作
杉籬桂巷劇幽深，分減牆東半畝陰。種樹已曾籌十載，買鄰眞可値千金。山中自愛涼蟬韻，海內爭傳威鳳音。老輩風流未衰歇，石牀重與認眠琴。

雙硯齋詩鈔　卷十四
春帖子詞（乙未）
入世重逢乙未年，新韶攬鏡已華顚。一家弦誦天倫樂，十載麾幢帝澤偏。信啟番風占歲稔，祥開元日在春前。科名官職承恩重，卻望觚棱媿俸錢。

爲友石大京兆題北峽關晴雪圖
龍瞑春曉迓紅旌，北指羣舒馬足輕。江上諸峯三日雪，雲中雙峽萬家晴。關心牟麥搴帷訊，決眥卭崍叱馭行。我亦浮屠桑下宿，摩挲縑素不勝情。

僮奴殺蜂飼蟻感而有作
將蜂與蟻食，蟻喜蜂暗悲。一種列蟲豸，厚薄胡分歧。蜂乎爾勿悲，天道有盈虧。爾毒畜已厚，芒刺銛如錐。螫人痛徹髓，害物創生肌。造化至仁愛，豈容爾恣睢。强梁㑹有日，敗衂㑹有時。此獠一撲殺，脫穎空爾爲。深垤築京觀，似戮防風屍。蟻與人無爭，得失心焉知。今日田有獲，結隊張雄師。居然過屠門，大嚼甘於糜。爾蟻亦勿喜，秋霖恐頻施。坐食非可訓，儲備須防飢。懲惡而勸善，吾心何所私。誰與牛羊牧，願言視此詩。

劭文至自六安將歸常州用東坡答山谷粲字韻送之
涼蟬辭疏枝，秋色忽將半。思君在遠道，屢作朝飢歎。喜聞足音來，勝獲球璧玩。揚舲㑹東下，萍聚絮復散。淒然念秋墳，行覓鬼唱伴（君將以仲冬爲季父祁孫大令營葬）。蒼狗易幻雲，黃雞劇催旦。死生與離合，百年幾公案。當搴椒桂馨，不雜榛莽亂。差池判臭味，有孚占觀盥。愛君如春風，著物和且緩。淸言霏玉屑，好語似珠貫。我久勞簿領，斂退甘就懦。凌寒嗜飮冰，趣熱恥挾炭。彼都有人士，待子詠適館（君爲六安山長，生徒甚眾，約以明年重來）。相期在靑春，擊汰江水暖。良會勿復靳，霜髯各已粲。

余撫皖之明年丁亥初夏手植牡丹四本於八箴堂十年以來枝幹鬯遂花時輒七八十朵極爲豐豔今秋移官兩粵恐遂被人翦伐乃屬衙官彭邦留等加意守護以待來者作詩呈權撫部事鏡塘方伯兼寄懋齋中丞
栽培幾閱歲華深，著手成春喜不禁。莫莫朝朝三月景，拳拳叩叩十年心。也知苃舍輸棠芾，未免江潭惜柳陰。留待花開徵四相，殷勤調護企朋簪。

卞光河以詩贈行賦此奉答
十年京國聲名久，五馬樅陽意態殊。矯矯風塵看一鶴，紛紛喜怒笑羣狙。無瑕爾寶荆山玉，有鑒余愁合浦珠。此去離悰各江海，鯉魚尺素未應疏。

鄚州阻水乘小舟至趙北口
斷岸雙輪缷，荒城一櫂過。我行方向海，此地忽遊河。辛苦征途慣，艱難世事多。飄然念鄉國，畫舫足煙波。

海淀見月
昆明湖上素蟾生，鳷鵲霜濃近太淸。玉宇瓊樓寒亦好，卻教飛向海天明。

乙未九月拜總督兩廣之命赴闕請訓十月廿八日陛辭南下恭紀
晝接便蕃喜近光，親承寵命岀天閶。東方老去麾千騎，南海新來跨五羊。檜楫遠隨湞水下，梅花香度庾關長。番禺蒟醬休輕問，勿厭淸貧是此鄉。

題張詩舲觀察轉漕集
靑瑣含香玉漏移，禁中久誦夕郞詩。輓輸績著三年蓄，吟諷抄嫌十吏遲。學富曹倉勤素業，句工盧米發淸思。一官一集從茲始，看取編成一品時。

東阿題壁
自別西山去，平原千里間。須句問旁邑，始復見孱顏。沇泲波光迥，龜鳧石氣斑。霞朝與霧夕，都向岱宗環。

徐州渡河
南征盡滕嶧，漸見楚山蒼。城郭環淸泗，帆檣接下相。寒風怒濤白，落日大隄黃。欲訪臨淮蹟，登樓一舉觴。

重過桐城遇雪
揖謝山靈惜別情，馬前吹落萬花輕。去時零雨來時雪，多少雲仙管送迎。

泊大孤塘
菊江亭上見朝曦，敷淺原頭送落暉。岸折忽如駒暫過，帆輕惟讓鳥先飛。匡廬縹緲神光合，江漢蒼茫霸氣非。去住儘隨鷗浩蕩，人生何事不忘機。

上灘
曉發萬安縣，鳴鉦駕艅艎。榜人動色戒，坎險從茲長。初程號漂城，擊汰聲砰磅。湍激石齒齒，壁峭松蒼蒼。下無文鯈浮，上有飢鳥翔。昆侖與黃鹿，駭浪驚雷硠。天柱更奇詭，迅駛無瞿塘。其餘各紛拏，千態互翕張。寒流亦淸泚，胡乃含鋒鋩。篙師競讙譟，霜天汗流漿。旁行詰曲蛇，直上鋌走麞。安危寄呼吸，成毁爭豪芒。併力與迎距，失勢嗟羸尩。艱難似退鷁，蹇劣如跛牂。我思文信國，雪涕行倀倀。偶說惶恐灘，舉儷零丁洋。彼時丁陽九，苦語憂以痒。我今際泰運，拜命來炎方。竊比漢將軍，樓船下湞湟。方將布威德，跨海綏蠻荒。區區此盤渦，安足摧衷腸。顧念躓垤戒，中宵起旁皇。丁甯誡舟子，幸徹未雨桑。把柁愼所守，勿恃身手强。入險出乎險，靈蓍示否臧。遲速會有時，從容泝流光。布帆告無恙，芝蓋飛崇岡。嶺頭萬梅樹，夾道春風香。

夜泊贑州
灘聲纔過角聲催，雉堞參差影倒開。攜得鷗潭潭上月，半規來挂鬱孤臺。

生日林月亭孝廉宋石琴秀才袁又邨上舍用工部上賈嚴兩閣老詩韻聯句爲夀因借玉谿復上杜僕射詩韻成四百言奉酬（丙申）
益友箴規意，才人組織功。洞庭張廣樂，縣圃鬯元風。澔涆詞函海，輪囷筆架嵩。連珠穿絡索，碎玉佩丁東。直跨熙甯上，奚論大厯中。字成羅漢果（大製凡五百言），光燭斗杓穹。鴛采頻迴顧，鯨鏗欲振聾。引商諧律黍，流徵叶絲桐。憶自臨要服，眞堪媿末躬。柳營才磊磊，蓮幕氣熊熊。粵嶠場誰擅，孤山詣獨工。杜肩看瘦聳，阮目轉曈曨。譚藝韓蘇比，讐書歆向通。形聲許祭酒，故訓鄭司農。袁子今佳士，隨園昔丱童。英華儕謝客，簡要儗王戎。披牘觀原速，聆音聽特聰。綺年占電發，麗句肯雷同。況有吳門練，來彎越國弓。一經師稷下，九辯祖牆東。精理蠶抽蛹，高標鶴謝籠。題襟得丁廙，入坐喜車公。擢穎徴三秀，傳鐙合兩宗。雪泥鴻爪聚，温石驥羣空。下走慚羊祜，生徒讓馬融。旦昏星屢換，平豒歲將終。就枕蟾輪白，求衣蠟燄紅。未令漁者肅，敢忘釣人恭。拔薤無全力，扶麻且度衷。膏流思布濩，火烈豈煁烘。脫膝期聞善，同心望啟蒙。學輸函裏蠧，吟息壁間蟲。何意眉犁祝，爭呈手筆雄。濡毫書混沌，攻石試磨礲。圃老香留菊，江澂冷帶楓。淸宵傾釀螘，小閣集賓鴻。所願長搴芷，休教類轉蓬。俗情誇膴仕，吾道勖衰翁。奴少千頭樹，儒安一畝宮。銘言在懷袖（大製書於便面），令譽保無窮。

佛手甘借昌黎孟生詩韻聯句禁使儒書故實示不敢援儒入墨之義
黃梅一枝出，曹谿印禪心（廷楨）。大千樹菩提，善果留至今（宋來鳳）。下有苾蒭（梵語艸也）色，上有𠐺迦（鵲聲也）音（袁祖惪）。合十現妙相，非彈穎師琴（廷楨）。薝葡馥竝散，栴檀香初沈（來鳯）。淨疑鍊指去，悟從合掌尋（祖惪）。睹此摩頭伽（美果也），爪甲排森森（廷楨）。幻作通身是，妙法大力任（來鳳）。或以散優曇，不沾維摩襟（祖惪）。或以拈曼陀，笑向螺髻簪（廷楨）。或以寫貝葉，佉盧行差參（來鳳）。宛彼兜羅緜（潔白，佛手似之），塵埃無由侵（祖惪）。若有時據地，獅吼聲嶔嶔（廷楨）。宜種頻陀山（山有餘甘子，食之可延夀），更襍女楈林（來鳳）。伊羅（香也）已多臭，婆羅（葉明淨也）復多陰（祖惪）。望之如攫拏，驚起靈鷲禽（廷楨）。豈爲覓钁取，儼若豎拂臨（來鳳）。毋乃伸五輪，欲翻千偈吟（祖惪）。毋乃持衣鉢，來此贍部南（廷楨）。彈指非點石，箸色疑布金（來鳳）。爲拳光明現，舉臂莊嚴欽（祖惪）。吉祥天神執（天神手執曰吉祥果），稱意（須曼陀爲稱意香）如來歆（廷楨）。展右漸入地，甘露流遙岑（來鳳）。況提折腳鐺，一隻密諦深（祖惪）。我思乞指點，奉作頑石箴（廷楨）。不然持棒喝，懺除綺語淫（來鳳）。供養向香積，伴以七寶碪（醯羅國供佛骨以七寶圖碪爲座。祖惪）。

東坡生日
祠公歲歲逢此日，今歲眞乘渡海雲。兜率天高原不死，桄榔林密亦留芬。半酣黎酒忘機事，盡和陶詩得妙文。欲製新詞追李委，鏗然擲筆畏公聞。

水仙花
嶺南花發常先時，未春桃李開繁枝。惟有水仙羞自獻，不隨羣卉爭葳蕤。冬心堅抱歲云莫，粲齒一笑香遲遲。安黃傅粉獨殊眾，掩映翠被生光儀。炎荒地氣致暄暖，何緣覯此冰雪姿。烏皮小几陳花瓷，養以白石淸漣漪。幽懷淡定坐夜月，妙相髣髴迎朝㬢。詩人譬況洛神摜，淩波微步將通辭。我云茲花品最上，綺語未欲勦陳思。惟當梅兄伴疏影，尋煙飮淥相逶迤。不然寒泉薦秋鞠，芳祠配食西湖湄。逕披纎縞乘風去，攜取瑤笙跨鶴吹。

元旦試筆二章（丁酉）
皇圖億萬千載，臣年六十三齡。豐兆已徵得酒，歲陽又値添丁。

七葉芸香衍緒，一門蕭露承恩。槎客待看奉使，榜花佇聽高騫。

走馬鐙
華鐙狀房精，機輪剏奇法。截竹豪骭成，翦綵繡鞍壓。唾絨繫繁纓，蠻牋被俴甲。巧借蘭膏焚，輒覬棧豆呷。趨炎就火熱，展步恨路狹。中疑鄭駟乾，骨媿燕駿乏。曾無壯士乘，但與小兒狎。珊瑚鞭籠袖，鹿盧劍岀匣。有如束炬馳，露布奏箋劄。燦爛魚飜波，跳盪猿擲峽。盤旋礙花幡，馳驟動簾押。攬轡噪空庭，齊唱綠頭鴨。

爆竹
春雷未發聲，戲以響竹代。丸泥封重關，繭紙裹堅鎧。鑿竅蚓啟蟄，啣尾魚逐隊。束筍盈街頭，揎袖看兒輩。碧紗鐙共買，白打錢幸賚。牽繩繫流蘇，持竿列矛鐓。摩天竟飛騰，奮地詎歛退。流光入參昴，散采爭朓朏。火攻嗤阿奴，月望叶歸妹。山靜魈絶驚，市近犬亂吠。破睡警癡聾，解酲沁肝胏。衰翁獨學禪，虛空悟粉碎。

春餅
上元誦食譜，說餅惟春宜。團欒誤月魄，滑膩欺冰肌。薄如雲膚寸，潔如雪不緇。羞以獸脯腊，芼以靑菹絲。持來較頭綱，形橅肖毫氂。我思邠卿鬻，溷蹟傷參差。故夫耿相憶，憫彼蕉萃姬。或坼作十字，勞費貽點嗤。何如共牢九，芳甘沁心脾。附庸雜不托，參佐兼來其。盛之白玉盤，環座酣醇醨。悠然念疇曩，紅綾豔朝曦。

又
銀花綴火樹，招客陳醪醨。春人一以集，春盤何所宜。膳夫爲下食，時物能辨其。調粉雪皚皚，和屑風差差。熱鏊乍翻卻（鏊，魚到切，見《玉篇》），宛若姑射肌。持對春江月，爲璧肯受緇。鼎實供韭菹，羮湯膾蒓絲。佐以浮圓子，中央含蜜脾。不汙寒具油，或免桓元嗤。莫誤白團扇，涼秋感班姬。明日步芳甸，淑景開朝曦。麥隴吹香來，年豐犬生氂。

始雷
沈沈春晝碧窗虛，百里驚聞奮地初。未免羣兒怨多事，破人濃睡阿香車。

夜坐
向晚益無俚，虛堂深下簾。看書妨病眼，覓句惜疏髯。坐久鐙垂穗，眠遲漏報籤。靜中翻擾擾，惆悵月當檐。

新種牡丹四本經雨得活
淺紫深紅易地新，一番好雨又成春。醲膏到處能生物，佳品從來比樹人。不羨僊家開頃刻，獨憑造化見精神。祝他莫似江鄉種，別去經年斫作薪（余於皖江官廨曾種牡丹，十年以來，花葉繁茂。會遷兩廣，恐被翦伐，特作詩以屬來者。今年有客至自彼中，詢之，則已不知所往。星移物換，輒爲憮然）。

丁酉京察內外臣工臣廷楨奉有才學俱可之旨紀恩恭賦二章
釐工熙績各分曹，華袞榮叨一字裦。横海雙旌臣分溢，中天三考帝心勞。程才差許供杗桷，勵學還教厠俊髦。不待詞頭宣內制，至尊親爲注丹毫。

記遊芸館署培英（庶常館堂額曰「芸館培英」），七略光分太乙明。豈有詩書能潤澤，政緣謨訓荷財成。揅摩宛委儒生福，瞻戀觚棱外吏情。飾治從來經術重，願傾褱袌答昇平。

題湯君與竹遺像二絶（與竹諱荀業，武進人。有才名，侍其父緯堂公宰鳳山。會林爽文作亂，城陷，與竹殉父死之）
蘭陵公子建安曹，擅盡詩豪更酒豪。海雨天風正吟歗，又隨許遠事弓刀。

孤城如斗黯然秋，百尺瓊枝一夕休。噭斷子規歸不得，招魂應在海東頭。

爲湯雨生參戎題其節母楊夫人吟釵圖
自是江東詠絮才，蒼茫身世亦堪哀。彩鸞舞鏡華年黯，玉燕啣釵晚歲摧。網戸塵空箏柱杳，牙旗風動板輿來。後人辛苦蒐縑素，幸不重泉感刼灰。

香山道中
戈船東指虎門囘，擊楫淩風亦快哉。新水綠搖蕉葉去，夕陽紅送荔枝來。朝宗鶼鰈帆檣接，踏浪魚龍㠀嶼開。石磴沙隄三百里，欲從濠鏡望蓬萊。

爲李石梧學使題瓊海乘槎圖
珠嶠鼕鼕伐銅皷，頑鱷靈鼉喑不語。艅艎破浪畫旃明，激射榑桑赤丸吐。詞曹注籍隸蓬萊，入直明光馬與枚。飛來澤國握英簜，戴筐挹斗南天開。鷁首峩峩虹月貫，靑霞縹緲搴風幔。手搓繭炷帖銀荷，一路龍涎香不斷。天吳列仗立驚瀧，雀葆魚旓翡翠幢。叱咤山靈作前導，高撑五指護船窗。晨披銖帔蠻煙溼，懷古蒼茫百端集。大峩仙客詫仙才，倒曳桄榔踏波揖。楯樓捉筆滌方諸，陰火陽冰氣卷舒。不道乘槎師鑿空，直須賦海躡元虛。瓊枝十萬瓊田種，采采香荃䂨枯葑。七尺珊瑚鐵網收，歸充篠簜揚州貢（是年試拔貢）。展盡丹靑作短行，紅牙爲補櫂歌聲。請調水上蒼龍瑟，屬和花前紫鳳笙（君夫人郭笙愉亦工詩，閨中唱和有《梧笙館聯吟輯》）。

爲巡官姚恭訓題其先德笙華太史遺像三絶
柯亭幾日巢痕掃，花縣經年政牘垂。一誦蓼莪身便隱，不須重勒北山移。

三十六陂香不斷，苧衫小坐送流年。須鬘陀已生前住，何遽飛歸兜率天。

誦芳喜有後賢在，能輯遺編墨未乾。我媿芙蓉王儉府，卻招庾杲作衙官。

道旁觀去思碑
豐碑七尺立道旁，使君去矣留甘棠。碑爲文凡五百許，頌我使君如召杜。大書深刻核且明，爾時父老咸署名。我呼父老諮其事，父老謝云不識字。

和沈竹坪重過海豐道中卽事原韻
往返搴帷忽匝旬，涼風瑟瑟污輕塵。偶逢半日秋霖潤，便覺千家野色新。問俗可堪牛尙佩，觀民未必雉能馴。與君瀹茗西窗䛡，孤負黃花玉甕春。

海豐行館供白菊二盆竹坪疊前韻見示疊韻奉和
鉛華謝後色逾眞，止染淸霜不染塵。彭澤衣香攜酒至，定州瓷好助花新。蝶勻輕粉尋來瘦，鶴愛脩翎立處馴。老圃經秋容本淡，未須晚節鬥芳春。

羊蹏嶺疊前韻示竹坪
峯高不識幾由旬，下視平蕪芥與塵。繫日長繩牽纜險，摩天大筆勒銘新（嶺巓作亭，題曰「去天尺五」，今儀徴相國督粵時所作）。馬行九折心猶壯，鵰過千盤氣已馴。極目羅浮何處是，梅花翠羽逗靑春。

田家疊前韻
老翁擁絮戸當日，小婦擣衣谿絶塵。稻把登場水碓急，蔗林夾道山花新。莝蒭屋北犢初乳，種麥甽西鴉自馴。我畏簡書正行役，兒童噪看官班春。

舟行逆風甚遲作此撥悶
船窗迓山來，半日山未去。篙聲屢戛石，帆影不辭樹。我頗厭山靈，戀戀豈有素。山靈不謂然，我本萬古住。君自暱就我，雷池限半步。請看蟻磨旋，百轉仍故處。毋貽蒼嵐羞，當怨石尤妬。風伯聞之笑，此事我大誤。平生識君雅，逢山輒迴顧。今窺君偃卧，或爲看山故。遲遲尼君行，冀得少佳趣。焉知柳生肘，狼籍溼襦袴。命蓍遇明夷，非抱煙霞痼。茲行甚矣憊，曷怪逢彼怒。請君亦無怒，遲速自有數。波濤仗忠信，消息恆迭互。補過吾尙能，反風指歸路。舊聞記馬當，弭櫂天未暮。

宴坐
屏山風定篆煙微，署尾初完暫息機。屢勘書猶譌帝虎，長吟詩不襲妃豨。劇棊先自知夷險，品畫從人各是非。卻喜驕兒䦱戸揖，倒持爾雅塾中歸。

題桐城方節婦（維儀）書畫卷子（卷裝白描羅漢七、自書五律二，其從孫鴻遵所藏也）
淸芬小閣占桐鄉，腕底雲機列九張。一代閨襜留翰藻，百年身世閱滄桑。才高道韞空中絮，室有維摩定後香。羣從頗知珍手澤，頻燒芸葉護縑緗。

雙硯齋詩鈔　卷十五
人日以思發在花前分韻探得在字（戊戌）
綰符宅南交，荏苒遂三載。前年家未移，皖江尙留待。書來報生孫，幡勝正翦綵。轉眼齡已三，珠圓玉同璀。學語聞牙牙，索抱手承頦。孩穉日以長，朱顏豈不改。顚毛與頷髭，顧影雪霜皠。草堂眇天末，淸尊對溟海。山茶木芍藥，先春破蓓蕾。佳哉風日和，民物當夀愷。沈思懷庾郞，朗歗訴眞宰。不求駐景方，但葆令名在。

三水縣
三十六江樓（邑行臺書院，儀徵相國題曰「三十六江樓」），樓前一檥舟。湞湟雙派合，煙火萬家浮。浩蕩觀瀾意，艱難擊楫謀。所欣春事早，南陌已驅牛。

梧州
灕江知我來，迎我蒼梧野。飛瀧激竹箭，迅急過奔馬。濤聲挾悲風，疑爲二妃寫。憑弔安可極，楚辭卷獨把。檥舟郡城闉，比櫛排萬瓦。形勢此縛束，賁禺乃東下。悠悠勞我思，有作懷昔者。戈船與下瀨，遺烈蓋已寡。

仌井
步出城東門，古井據山麓。欲往神已寒，汔至氣先肅。炎蒸異南交，定慧託西竺。窺之深䆗窱，懍懍擬蒙轂。摩挱聱叟銘，斷句差可讀。無仌命曰仌，此疑安用蓄。淸冷不受滓，廉劌豈含熇。留名勵冠蓋，趣熱戒塵黷。道人幸勿幕，銀牀轉𨏔轆。吾當酌匏尊，持以薦秋菊。

和竹坪昭平道中韻
羣山作勢蹙飛湍，北望昭州路渺漫。篷底魚羮三飯易，津頭鷺堠半程難。潛虯歕雨灘聲急，卧虎當風石色寒。莫怨舟行如退鷁，瞿塘且作眼前看。

陽朔道中
昔人話山水，陽朔不容口。羣山發蓬壺，勃怒爭北走。巫衡復南折，茲焉會岡阜。桂州鬱相望，屏幛列左肘。直上圭有邸，側岀簪在首。兩冠開厜㕒，一柱矗星斗。一峯圓以橢，落幘如醉叟。一峯頎而長，掃黛似新婦。有時若提挈，童冠頗偕友。忽然變孤撐，塊獨更無偶。龍象紛攫拏，龜蛇互結紐。豈惟巨靈擘，定有夔罔守。我行及仲春，灕水淸且瀏。微雨生眾綠，蔥蒨萬鸚䳇。終朝挂船窗，謂勝九華九。夜深弄明月，空翠落吾手。

桂櫂謠
自蒼梧至桂林，山色瑰奇而灘石離立，舟人盡日牽輓，殆無停趾，邪許之聲，哀厲彌長，無復櫂歌容與，意作《桂櫂謠》，用東坡《竹枝歌》韻，並效其體，約竹坪同作。
灕江東注深復深，江流詰曲環煙岑。岑高水急不可溯，北斗光中望桂林。桂林遠隔千山碧，陽朔迢遙瞻弗及。篙師拔篙歌楚歌，歌聲猶帶蒼梧泣。津吏打鼓聲闐闐，緣津犖确無平原。樓船戰蹟渺何所，空摩銅鼓憶當年。嫋嫋長繩高百尺，傴僂牽繩籋雲入。繩牽百步舟未移，身作籧篨那能直。穹厓巉削無居人，舞風野火如燒秦。火遠劇愁山路黑，囘頭半嶺挂冰輪。夜深弭櫂心悽咽，踵欲生胝臂欲折。柁樓晚飯食無魚，何堪更唱歸來鋏。梅子磯邊落照虛，鴛鴦灘上聽招呼。弄潮枉過相思渡，片石從教化望夫（梅子磯、鴛鴦灘、相思河、石人磯，皆灘名）。停辛佇苦悲生事，爲爾長謠當破涕。洞口丹砂箭簇牀，桂州自古神仙地。九疑山入粵西多，孤鶴南飛想大峨。試譜新聲題桂櫂，擬公江上竹枝歌。

獨秀峯
芙容天半地當中，星斗高攀帝座通。萬里朱垠鼇作柱，一簪蒼玉鶻摩空。雲間桂樹開邊幢，嶺表桐圭失故宮（山麓故明桂王府，今爲貢院）。幾杵淸鐘江月上，四圍煙嶂疊屏風。

出桂林西郭十里見一山山半一洞正圓如鏡東西通徹可以徑達較他洞尤奇記以詩
桂林山故奇，洞穴不勝紀。昨遊皆山堂（李芸圃郎中別墅也），時見一斑耳。今日岀西郭，逶迤可十里。一峯傍馬頭，谽谺豁然啟。有如匳中鏡，光瑩達表裏。又如碑上穿，肉好致圓美。般倕縱神巧，未必能辦此。毋乃五丁蛇，破石貫首尾。我顧不謂爾，西河有仙使。八萬修月戸，七寶日料理。遊戲及茲山，餘力弄譎詭。若種桂之樹，應與廣寒比。詢名問父老，結舌不能指。名曰璧月巖，作詩補圖史。

梁茝鄰中丞以銅鼓一枚見贈賦詩志謝和集中銅鼓聯吟元韻
黃鐘不離瓦釜鳴，中有淸廟朱絃聲。駱越銅鼓聞自昔，不與筍簴陳階楹。伏波聚之鑄馬式，餘者往往淪巖坰。異說亦云置水底，讋慄獞犵威鯢鯨。或云拔釵蠻女叩，或云禳眚山魈驚。有如岐陽出石鼓，千載聚訟徒營營。宇文制作曷堪寶，車攻安見非周京。遼陽節使始提唱，人間徧識飛瓊名。我來升堂幸覯止，如瞻彝器眼眵明。摩挱美澤劇斑駁，想像歲月多崢嶸。迴文細仿圓頂織，經界儼畫方田耕。老蟾隱月具深意，錘鑪未必由蚩氓。鼓鼙聞聲思將率，金錞赴節諧鐃鉦。扶桑挂弓交阯定，當與銅柱羅縱橫。長樂中丞續有獲，疊雙直與前賢爭。軍門惡客乃遇我，拱揖欲乞肱平衡。惠然一枚脫手贈，候館耿耿騰元精。亟呼材官爲縱擊，白雨點急煩敲鏗。歸艎載去志君雅，聯翩翰藻猶能銘。不須藤峽訪藤鼓，放櫂直下潯江淸。羊城頭廳好位置，用助兩部聲砰訇。雙門銅壺記刻漏，主者藉以司鼉更。城南得此物有偶，琤瑽鞺鞳凌晨聽。君奉牙璋領桂管，蘆笙螺吹皆銷兵。我慙籌海集鶼鰈，懷柔震疊求持平。匆匆握別悵津鼓，引領西望煇長庚。迴思鼎彝鬱古色，金心銅行生光瑩。期君大聲相振啟，我亦願效撞鐘莛。鼘鼘在宮聲聞外，不負鏗鏗曾說經。

永福舟中二首
沙步蘭舟七尺寛，篷窗一枕夢猶安。輕帆短櫂隨波下，始識艨艟捩柁難。

桃未飛花柳欲絲，榜人閒理櫂歌遲。石城艇子揚州路，猶記春風上計時。

賓州道中
桂林西下更南遊，釃酒羅池弔柳侯。玉筍瑤篸三百里，又懷王鞏過賓州。

昆侖關
瘴煙深鎖一丸泥，上將麾戈面具攜。帳下魚龍翻火樹，關前虎豹失雲梯。旄頭射落星初暗，鐃吹歸來月未低。從古論兵貴神速，有人雪夜破淮西。

自宣化向橫州
牂牁春水日東流，千點桃花送客舟。芳草一山誰采綠，寒江三月尙披裘。娵隅上網聞蠻語，欸乃搖煙雜楚謳。夜半灘聲驚夢醒，滿天風雨向橫州。

謁伏波將軍廟
英姿想像據鞌年，新息信圭尙儼然。家誡一通懲畫虎，軍符百戰憶飛鳶。雷喧蠻鼓祈春社，風捲靈旗掃瘴煙。銅柱刺天關塞迥，更從南極望星躔。

貴縣蠅
入貴縣境，舟中蠅集如霰，不堪其擾。詢之土人，乃知此地故多蠅。諺有之：「柳州兵，貴縣蠅。」皆極言其多云。
貴縣蠅，何繩繩。汝自人暱人汝憎，撲緣十手汝弗懲。憶憶眩我目，薨薨亂我耳，適從何來遽集此。此鄉卑溼爲汝宮，豈思附驥行欲東。我雖貴官氣不熱，安用營營苦相結。朱門酒肉如澠陵，逐臭待汝爲高朋。淸風一掃歘然去，自有歡場留汝住。

藤縣道中
花發木棉樹，霞標紅斷嵒。殘春驚短鬢，遠翠落輕衫。記里津亭鼓，迎人候吏帆。江行殊未已，弦月半山銜。

歸至肇慶
一舸飛流下遠汀，蒼梧左界此維屏。西巖孕硯山都紫，南海通潮水漸腥。褶袴材官春試馬（肇慶舊爲總督駐劄地，七營將校在焉），魚鹽估客夜揚舲。烏臺莫聽齊東語，且倚危樓看七星。

竹軒宮保新拜大司宼之命奉送入都二首
作士欽哉帝命宣，賡揚久識股肱賢。定應寛大承明詔，豈有苛深急倒縣。西府朝儀同令僕，南宮仙侶冠班聯（蒲城協揆總理刑部，成公果亭爲滿尙書，皆公丙辰同年）。白雲舊是迴翔地，纔去曹司十五年。

畫諾頻年仗友生，居然伐木聽嚶鳴。交無洛蜀心相見，佩有韋弦事始平。別緒暗隨千騎發，孤蹤深懼一夔行。夀陵學步知何日，勞我珠江望玉京。

聞晉兒入泮
自先太史公，下逮予不肖。六世遊黌宮，詩禮守庭誥。大兒登玉堂，足未履鄉校。次三亟科舉，入監遞相效。伯仲叔季間，此子年最少。文粗識規矩，義豈涉堂奥。今年歸里門，奠雁御德曜。文宗適按部，槖筆隨丱妙。夀陵學邯鄲，匍匐忽騰趠。岸然靑其衿，倖獲非所料。顧堪慰老懷，聞喜一粲笑。儒冠衍七葉，謹沐庠序教。鑿楹書勿忘，拾級進毋躁。潔芼藻與芹，持以吿家廟。

爲豫厚庵榷使題滄浪亭送别圖
昔君去胥江，賦別我未與。今君來珠海，薢茩始相遇。有如風中蓱，彼散此忽聚。握手知君賢，汪洋見叔度。君亦頗阿好，肝膽盡披露。想君在吳門，濊澤久氾濩。餘閒及歗詠，滄浪適天趣。祖席詩琳琅，亮非過情譽。茲來筦市舶，釐剔起沈痼。諸番固狡貪，内奸亦雜厝。凡物必先腐，漸漬乃生螙。當使鬼蜮驚，自見鶼鰈赴。視事曾幾時，威信已宣布。懸知及瓜代，攀卧一如故。我若及送君，定續南浦句。顧官如傳舍，賤子或先去。君當遠將予，揮毫溼絹素。去住姑勿論，離合自有數。椒蘭過留芬，松栢寒益固。題詩當尋盟，久要幸無斁。

爲豫榷使題錦峯校士圖三首
吳都貢篚粲天章，藻火山龍進尙方。別爲皇家求黼黻，新開祕閣貯芸香。

錦峯山翠入秋澂，曲榭虛堂築幾層。估客候關深夜泊，高樓猶見讀書鐙。

大雅材聯小雅材，新從歆向詁經回。日斜齊蕩瓜皮艇，不爲山塘買醉來（榷使姓劉氏）。

爲蔣小榭大使題心餘先生攜二子遊廬山圖
新攜邁過載行廚，欲把淸遊傲大蘇。晴雪一簾翻瀑布，寒雲千縷罨香鑪。開先寺閟禪宗寂，敷淺原橫禹蹟孤。獨有海愚扛健筆，砑牋重寫孟公圖（圖乃朱子穎作）。

舟中煎茶試肇慶梅庵水和竹坪韻
暫得辭塵鞅，篷窗且試茶。星巖銜紫翠，露井湛淸華。魚眼古泉活，蛾眉新月斜。怪渠寒沁齒，祗爲近梅花。

舟行淸遠峽遊飛來寺五首
春行陽朔江，冬行淸遠峽。東西擅奇秀，遂爲嶺表甲。行役豈不勞，幸與山水狎。所嗟時序移，紫裘易白袷。朱顏那可駐，流光迅轉眨。去去從慧能，聽說無生法。

山如蒼玉簪，水似碧鞓帶。蜿蟺舞神龍，擘破山兩戒。束縛益鬱怒，下與滄溟㑹。靈鷲從何來，曼陀啟香界。雲幢寶瓔珞，縹緲岀天外。向晩聞淸鐘，虛空本無礙。

二禺古儲貳，偕隱與世違。蘼蕪誰氏妾，解環謝羅衣。化猨洞口去，騎鶴山頭飛。遙遙千載下，白雲棲巖扉。秋竹故菁翠，春草猶芳菲。帝子渺何所，王孫胡不歸。

振䇿上孤亭，冷泉寄遐矚。飛影曳匹練，淸響潄鳴玉。森木晝亦㝠，萋草寒愈縟。山僧瀹茗荈，留客滌塵俗。我羨亭中人，日日飮山淥。流入香積廚，諸天飯皆綠。

石磴蟠脩虵，上與高雲齊。搴裳躡危棧，欲攀秋鶻棲。二百三十級，一氣淩丹梯。齒髮雖云衰，腰腳猶能躋。歸船暫休憩，曜靈俄已西。遊幐如再來，定藉桄榔攜。

附竹坪作
山迴峽束千盤紆，水落石出沙痕枯。江潯古刹裹眾綠，幽景忽訝蠻荒無。南陽尙書嗜邱壑，會持簜節巡邊隅。朅來覽眺發遊興，萬峯昂首爲前驅。檥舟挈我入蘭若，山僧披衲羣奔趨。當門翠巘列屏障，參天古木環階除。栴檀結篆氣馣靄，老佛兀坐容淸癯。旁通小閣牓凝碧，擘窠大字蘇齋書（「凝碧灣」三字爲翁覃溪學士題）。波光雲影蕩四壁，靜聽活活江聲麤。更聞有亭面飛瀑，拾級頗不愁崎嶇。凝眸但覺雪飄灑，天紳倒挂千尺餘。瑽琤淸響潄琴筑，俗耳一洗塵容祛。憑闌小憩啜香茗，涼風瑟瑟侵肌膚。㝠心寂坐俯深澗，此中疑有蛟龍居。二禺帝子渺何所，老猨久已歸淸虛。事雖荒誕不可攷，摩挲斷碣空欷歔。層嵐深處詎能盡，卽此外境供淸娛。晚鐘忽動暮雲合，夕陽送客尋川塗。歸舟溯流一回首，高歌當作遊山圖。

英德舟中
一路聽鶗鴂，蹉跎日又西。江涵漁艇小，山壓驛樓低。載酒供霜月，逢巖記雪泥。吾生祗隨分，不怨客程稽（竹坪與予皆不飮）。

至韶州
寒吹急淸笳，旄頭卷大牙。嶺雲橫郭重，湞水抱關斜。地暖無紅葉，江空有白沙。茲行嬾迴櫂，引領望京華。

舟行暇甚與竹坪戲拈强韻題觀音巖
穹巖學普陀，下臨習坎吉。峯顚薄扶桑，跳丸鑄金橘。厓懸削若斧，洞䆳黝如漆。枯藤挂虬髯，鍾乳勝崖蜜。石出防打頭，厂隘不容膝。欲登苦磴仄，策杖步窘七。安得隨猨公，攀林拾橡栗。劖詩姑紀行，陽月歲戊戌。

附竹坪作
峭壁立江湄，高參北斗七。一竇豁焉開，偪仄僅容膝。何年闢巖扉，白雲爲屈戌。遙仰妙莊相，般若波羅蜜。芥子藏須彌，樓閣煥丹漆。山僧潔供養，松花與霜橘。隱隱聞梵音，塵勞嗟陸栗。借航登彼岸，元旋慶安吉。

初九日午發曲江風水皆利十一日遂達南海
三日泠然列子風，送人歸櫂下禺東。濤聲出峽催如箭，帆影橫江飽似弓。寒水自凝蕭寺碧（峽山寺有堂曰凝碧灣），夕陽多向好山紅。去來底用論遲速，滿眼滄洲興未窮。

虎門雨泊呈少穆尙書（己亥）
戈船橫跨海門東，蒼莽坤維積氣通。萬里潮生龍穴雨，四圍山響虎門風。長旗拂斷垂天翼，飛礮驚迴飮澗虹。誰與滄溟淨塵坱，直從呼吸見神工。

題李春橋詩集
山水入遙唱，泠然笙磬音。從誰拾香草，復此奏瑤琴。客路關河老，交情縞紵深。海天孤艇上，爲爾一長吟。

滋圃軍門六十生朝二首
樓船飛將下珠瀛，漢夀家聲振八紘。開石誠心能射虎，翻瀾妙舌已驅鯨（戊戌夏，𠸄夷馬他倫以兵船窺虎門，公談笑折之，詞屈而遁）。千尋鎖綰滄溟靖，百尺臺高犄角成（虎門剏造木排鐡鍊，及増改諸礮臺，皆公所部署）。萬里南交資坐鎭，側聞草木盡知名。

廿四番過穀雨天，東風著意散輕煙（有本事）。白華自叶由庚奏（太夫人在堂，翟茀承恩，板輿篤祜），絳縣剛逢署亥年。擊楫澂淸盟素志，據鞍顧盼景前賢。君家舊占淮南住，定寶劉安鴻烈篇。

呈少穆星使四首
班劍威儀重漢官，肘懸金印看登壇。側聞比翼鶼鶼鳥，爭向軍中識一韓。

上䇿攻心豈易降，七旬海角駐旌幢。好音定見飛鴞集，感帨何妨有吠尨。

驛騎交馳疊報章，雲藍千紙燦光芒。跛牂自愛追騏驥，流汗甘爲湜籍僵。

虎踞龍蟠是舊遊，歲星重見照吾州。儘教梓里歌來莫，海上還期更宿留。

題蔣丹林前輩童子釣遊圖
豈是黃金結客場，舊遊心憶水雲鄉。傳家七略儕中壘，放眼千山過内方。祖道未歸疏太傅，宗風爭拜魯靈光。自憐珥筆隨公久，卅載塵容兩鬢霜。

道光己亥十二月拜移督兩江之命恭賦紀恩兼呈少穆制府石泉都轉並留別粤中諸同志六首
閫鑰封符寵誤蒙，書生徒切素餐衷。廟堂自䇿羣材力，文軌恭憑至化融。正懍夕冰糜嶺外，重移晝錦駐江東。節旄換處恩尤渥，只忝名賢繼魏公。

印奩封罷歲將新，浩蕩天書下紫宸。有位聞來皆動色，全家喜劇預生春。歸途祖帳殊疏廣，露綬懷章薄買臣。擬請避榮邀聽否，且開紅斾映征輪。

四載綏南化未宣，鯨波戎莽幸無旃。多慚遠大敷施略，惟藉寅恭共濟賢。任重每驚移節屢，職思相怵著鞭先。欲知高厚何由答，盡變蠻煙化瑞煙。

經濟槃槃仰大才，西河公望世爭推。人占紫氣英華見，聲動靑㝠羽翼開。治粵惟期民志定，綏蠻竚見鷙心摧。與君幕府交移鎭，耿耿精衷共往來。

石泉都轉歸非早，尙得園林樂事陶。東海鹽鹺經國富，南中橘柚象行高。珂鄉偶此吟鴻爪，瑣院當年見鳳毛（石泉乙丑會試岀余房）。出處雖殊頭並白，相思重望報書勞。

相國初開學海堂，欲扶經義壯文章。一時髦士齊鄒魯，千載英儒繼董（正）楊（孚）。獨媿人宗資北面，兼虞政謗熱中腸（用子產不毁鄉校事）。宣風集雅都無預，可得前人並不忘。

庚子之春祁春圃大司馬黃樹齋少司寇奉命來閩句當公事楨亦自粵督移任茲邦會辦四閱月樹齋集蔡忠惠萬安橋碑字爲記奉題四首（庚子）
痛哭長沙策，新題白傅吟。好生明主意，固本藎臣心。岳牧都俞切，滄瀛疢疾深。應憑障川手，一爲救㝠沈。

蔓草圖難盡，萑苻隙遂乘。機緘原倚伏，籌策必凌兢。薤本期先拔，苞萌亦小懲。長奸戒姑息，勉作郅都鷹。

帝念東南亟，教馳一丈車。虎符三易地，龍節兩乘楂。拯溺同心苦，籌邊各鬢華。酬恩倚長劍，中夜聽淸笳。

牛斗星方聚，鴻泥雪易消。豐碑蒐往蹟，綦履紀今朝。擘錦書仍貫，穿珠語最調。留名景忠惠，不但詡題橋。

與張預佑（并序。辛丑）
兩廣督標左營守兵張預佑，高要人。父廣志，官把總。母梁氏，側室也。佑生一歲而孤，梁與其嫡撫之。道光庚子，年十七，入伍，充弓箭手。明年春，暎夷犯虎門，奉調戍橫檔礮臺。臺陷被擄，見夷酋，屹立不跪。酋欲割其髮辮，叱曰：「頭可割，辮不可割也！」怵以死，則曰：「兵固爲死來耳！」酋曰：「不思父母乎？」則又曰：「可以對皇上，卽可以對父母。不思也！」酋遽起揮令去。余聞，以白大府，驗其髮，良信，乃亟拔之，亦足以媿厲有位矣。爲作詩二首，並書於扇頭與之。
截髮何如竟斷頭，盤空硬語壓夷酋。男兒腰膂堅於鐵，媿殺夸毗體慣柔。

煢煢孤寡影形隨，去日含悽歸益悲。母節寒松兒勁柏，雙淸好報九原知。

入函谷關
老子入函谷，稍爲關尹留。著經五千言，厥旨在用柔。知雄守其雌，不爭斯無尤。掉臂竟西去，何處縻靑牛。吾生苦未學，神識溝瞀猶。木强不善下，坐此嬰百憂。代斲豈非愚，脫淵良足羞。弱者道之用，曷弗姑沈浮。驅車邁鞏洛，二崤豁雙眸。流沙萬里强，望望天西頭。儻逢柱下史，眾妙當可求。塞兌而挫銳，睪然師前修。

雙硯齋詩鈔　卷十六
偶成（壬寅）
銀河當戸瀉孤光，枕簟淒淸已作涼。耿耿不瞑聊復爾，迢迢問夜未渠央。遠聞邊事誰能遣，默誦楹書幸未忘。畫角一聲殘月澹，卧聽征雁正南翔。

伊江中秋
今年絶域看冰輪，往事追思一愴神。天半悲風波萬里，杯中明月影三人（道光己亥，余與少穆以籌海駐虎門。中秋之夕，偕軍門關滋圃登沙角礟臺望月，遂陟山之極巔）。英雄竟汙遊魂血（滋圃以辛丑二月八日戰殁於靖遠礟臺），枯朽空餘後死身。獨念高陽舊徒侣，單車正逐玉關塵（少穆亦戍伊犁，聞將岀關）。

伊麗河上
萬里伊麗水，西流不柰何。驅車臨斷岸，落木起層波。遠影羣鷗沒，寒聲獨雁過。河梁終古意，擊劍一長歌。

少穆尙書將出玉關先以詩二章見寄次韻奉和
天山冰雪未停驂，一紙書來當劇談。試誦新詩消酒琖，重看細字對鐙龕。浮生寵辱公能忘（公有印章曰「寵辱皆忘」），世味鹹酸我亦諳。聞道江鄉烽燧遠，心隨孔雀向東南。

相從險難動經年，莫救薪中厝火然。萬口裦譏輿論在，千秋功過史臣編。消沈壯志摩長劍，荏苒餘光付逝川。惟有五更淸夢迥，觚稜祗傍斗樞邊。

贈林心北（少穆尙書少子也）
冰天隨侍鞚驕驄，帕首鞾刀尙丱童。犀角定應它日貴，豹斑誰復此郎同。政如渡海攜蘇過，時以通家候孔融。不礙士龍多笑疾，老夫甘作晉司空。

東坡生日同人咸集寓廬余旣倚百字令慢詞嗣少穆尙書一飛河帥各有古詩乃亦作一首
玉局仙人致寥落，遊䡮未遽窮沙漠。伊麗河上遲公來，博望乘楂毋乃鑿。要知神氣太虛齊，六幕高騫五色霓。鼇柱何曾限南北，鴻飛原不計東西。頻年笠屐瞻遺象，一片中原接漭蕩。蓬矢重尋紗縠行，芒鞵似曳桄榔杖。今歲迎公岀玉門，旃裘部落訪烏孫。雲中倒跨南飛鶴，海外翻成北徙鯤。祝公攬揆非遊戲，要繫斯文常不墜。遷客招邀萬里行，榮名料理千秋事。况兼裦鄂英姿聚，起舞輪臺侑淸醑。想見常山點皁旗，一揮願作西涼簿。雪满昆侖玉漏遲，尻輿神馬更何之。問公紫塞驂虯夜，可似朱厓破浪時。

客中不祀竈而紀以詩
古稱爨者老婦祭，喁喁祝告羅缾盆。後來强紐作司命，傅會周禮眞譌言。膠牙餳更等兒戲，歲時沿襲流風存。平生不涎炙手熱，安能獻媚師王孫。矧居謫所就官屋，齋廚野䔩供朝昏。竈觚傾欹偪藩溷，豈有中饋占家人。今晨剝啄聞叩門，良友來過停高軒。黃羊一具遠相遺，形狀頗雜羥羳羱。亟呼廚人㕞毛血，洪鑪石炭供炰燔。肴蒸不饗燧人氏，祗宜吾輩開淸尊。满斟挏酒命刀匕，常味未許誇雞豚。生不能如虎頭燕頷飛食肉，又不能如猿臂射獵南山垠。差喜從軍到突厥，身手願效輪臺屯。酒酣耳熱目空竈下養，男兒那肯跼蹐駒棲轅。行觴且盡今夕醉，劍歌徑欲淩昆侖，司命司命爾莫嗔。

歲除志感兼呈少穆尙書四首
自稅康居駕，傫然學據梧。臨風惜懷抱，對雪感頭顱。客意隨春遠，鄉心入夜孤。兒孫應憶我，不肯醉屠蘇。

聞道東溟外，秋來已罷兵。皇風宣遠海，天意重蒼生。牖戸謀宜亟，欃槍掃欲平。所希籌筆者，莫恃敦盤盟。

茲土亦云美，含豪紀歲時。黃羊供節物，蒼鹿佐春卮。蠻部爭輸賮，番僧解祝釐。皇輿恢二萬，原不是天涯。

獨有平生契，龍沙慰寂寥。吟箋晨互遞，酒局夜相招。患難憐蛩蟨，芳馨擥桂椒。淸時多雨露，休怨故山遙。

立春前一日雪（癸卯）
和風五日轉新年，入夜龍公忽弄妍。七寶莊嚴開法界，萬花飛舞及春前。光瑩自憙同冰潔，性冷何妨比玉堅。竹葉满階尋爪印，忍寒相伴有胎仙。

人日復雪
太史占雲已妙妍，靈辰霏屑又蟬嫣。開門恰値雞黏采，俯檻重看鶴奪鮮。最喜無心從抗墜，未宜因物賦方圓。會當消作桃花水，直下陰山敕勒川。

奉和少穆尙書元夕步月原韻
邊城也自作元宵，縹緲天山雪正消。熊隼猗那飄畫㦸，魚龍曼衍踏春潮。風姨舞罷吹衣細，月姊妝成满鏡嬌。良友佳兒足幽興，兩家蠟屐未嫌遙。

戲詠鐙船
皓月雲中鏡，春鐙岸上船。雙橈行陸地，萬炬爥冰天。劇等兒騎竹，喧疑女采蓮。臨渠開畫鷁，翦紙借飛鳶。直問星橋渡，遙分火樹煙。更無黃帽擁，底用錦帆懸。烏榜方迴櫂，鸞釵有墜鈿。纒頭紛綺繡，殿腳鬥嬋娟。爛漫煇邊竟，蒼茫念海堧。魚龍猶激浪，鮫鱷未潛淵。公瑾風原便，陶家艦必堅。據鞍思馬援，燒布憶楊璇。建䇿如投燭，爭功定扣舷。篝狐雖善幻，罝兔豈終跧。袽要幾先補（《易·旣濟》：「六四，繻有衣袽。」王注曰：「衣袽，所以塞舟漏也。」），薪防厝處然。逕思漂木柹，力破火輪圓。

贈鶴和少穆
不舞何曾値一錢，淸臞猶得伴逋僊。已辭珠樹誰分料，卻解琴心學應絃。賦裏飛還過赤壁，詩中聲欲上靑天。攀嵇且博雞羣譽，莫羨高沖碧落煙。

偶成呈少穆
榆錢淺碧垂垂老，杏萼嬌紅故故留。堪笑龍鍾兩遷客，春寒同著木棉裘。

少穆偕厚葊榷使載酒遊葯園余以病不能奉陪作此呈少穆
風雨過從我與君，卻因衰病感離羣。書繙句漏求丹藥，詩愛江淹擬碧雲。局似舉棋渾不定，緒同抽繭本難分。何如載酒東郊去，紅藕香中集屐帬。

和豫厚葊偶感原韻
晻冉惜年華，棲遲萬里賒。明夷占用晦，大壯計原差。厭病翻辭藥，觀空不憶家。澄心盟古雪，入夢感驚沙。蠖儘薶幽蟄，蜂從鬧午衙。與君共磨涅，願保玉無瑕。

少穆饋魚口占志謝
鮓菹分惠小奩開，絶勝邊城買四顋。棖觸江南好風味，三山門外鹵魚來。

癸卯七夕少穆一飛厚葊集小齋爲瓜果之㑹絶句三首
豈是鍼樓乞巧絲，微波款款欲通辭。坐中各有千秋淚，灑向星娥知不知。

泛泛秋楂自在行，休將消息問君平。七襄儘有支機石，那得分貽到老兵。

深桮共把近階墀，儗看輜軿漏漸移。昨夕銀潢風浪惡（先一夕大風），渡河芳訊恐差池。

病起
紫桂黃耆百裹贏，扶衰才得下階行。老嗟錦瑟華年去，病愛金花夜氣生。大道嬰兒能載魄，涼秋騷客欲餐英。不妨坐近彈碁局，久已心情白水平。

哭蔡友石太僕二首
敭厯宣勤結主知〔一〕（君由安徽臬司特擢順天府尹），羨君忠孝兩無虧。朝端萬口陳情表（君由京兆尹改四品卿，已得旨除僕少。召對時籲請歸養，退而具疏，上嘉許之），堂下三終戒養詩。絲竹東山商岀處（服閼後，不復岀山），烽煙南國寄安危（壬寅六月，𠸄夷犯省㑹，君招集壯勇捍衞里閭，人心大安，當道倚以爲重）。鄉先生繫人倫望，社祭行镌有道碑。
【注】
〔一〕按：「敭」，底本誤作「𫾻」。據改。

我抱痒疴卧塞垣，忽傳凶問愴精魂。關河賸有餘年在，聲淚多因死別吞。歲値巳辰徴䜟合，生同甲子幾人存。西風萬里空揮涕，不得扶衰哭寢門。

出門有作
七旬深閉學顚當，强起猶嫌白袷涼。豈是維摩耽丈室，政如公幹卧淸漳。告存先寄平安字，駐景誰傳服食方。萬一東歸仍健在，擬尋畏壘事庚桑。

癸卯閏秋被命東歸少穆尙書以詩贈行次韻卻寄二首
秋淨天山正合圍，忽傳寛大許東歸。餘生幸保精魂在，往日沈思事業非。遇雨羣疑知並釋，摶風獨翼讓先飛。河梁自古傷心地，無那分攜淚滿衣。

事如春夢本無痕，絶塞生還獨戴恩。未必茝蘭香共擥，要留薑桂性常存。百年多難思招隠，半壁殷憂敢放言。此去刀鐶聽續唱，遲公歸騎向靑門。

奉答䂊厚葊榷使贈行原韻
得脫南冠荷主恩，强扶衰病醉離尊。先歸轉覺情難遣，太喜翻教淚有痕。味外鹹酸嘗已慣，眼中枯菀過應繁。新詩讀罷成孤負，晼晚斜陽已在原。

天山題壁
疊嶂摩空玉色寒，人隨飛鳥入雲端。蜿蜒地幹秦關遠，突兀天梯蜀道難。龍守南山冰萬古，馬來西極石千盤。艱辛銷盡輪蹏鐵，東指伊州一笑看。

宿安西州
曼胡纓短野風低，策馬城陰草樹齊。月魄西生客東去，一時相伴到安西。

宿玉門縣
玉門遠在沙州外，此縣嘉名襲漢唐。我荷新恩得生入，不須回首望敦煌。

甘州
自別酒泉問張掖，直迎弱水下删丹。九州地到流沙盡，兩戒山連大漠寒。度土司空懷德遠，登壇飛將歎才難。開元舊曲聲悲壯，擬倩曹綱妙手彈（唐開寶間曲有《甘州》《涼州》諸調）。

次韻程玉樵見贈
公辭薇省暫投閒，値我單車入玉關。別緒三年逢客路，歸心一夜話家山。人間風會從消長，天外雲容自往還。漫祝韋丹行再起，頽齡那更點朝班。

涇州西王母宮
雲旗翻動翠微邊，靑鳥飛還閟殿前。一自茂陵營柏寢，祗今涇水護桑田。空聞桃實三千歲，枉識星精十八年。欲乞神方求駐景，阿環歸後信茫然。

醴泉懷古
昭陵寢廟玉魚寒，麟閣功臣墓碣殘。若準九京隨會例，祗應裦鄂許登壇。

咸陽道中
綠楊官道赴靑門，灃水東趨禹跡存。行過三橋重回首，不妨涇渭各淸渾。

望太華
三峯如削挂靑霓，來自西傾鳥鼠西。到海風雲通地胏，封山祠畤配天齊。擘分雍冀河流壯，俯瞰嬴劉輦道低。玉女憑虛應笑我，不曾鶱舉躡丹梯。

題陳鍾谿前輩贄書圖
九州桃李手親栽，珊網高搴悉雋才。問字車中無長物，牙籤緗帙載書來。

題陳淮生金門宦隱圖
善博高堂笑，能師雋不疑。胡爲慕中隱，絹素寫英姿。竹徑攜琴晚，苔階步屧遲。襟懷致淸曠，託意稱家規。

奉和芝軒相國重遊泮宫寄贈吳鑑葊同案原韻
垣啟三台喜麗天，螭坳鳳閣况聯翩。卻教元老傳佳話，更溯初桄締舊緣。蚤歲靑衿重挈領，卽今黃髮已垂肩。遙知吳下諸髦士，羣仰霓裳第一仙。

曾隨吳質謁鱣堂，蕊榜同叨玉尺量（楨與鑑葊庚申同榜）。我憶秋風攀桂樹，公思春水擷芹香。耆年掌故高綸閣，秀句琳瑯壓筆牀。慙愧鯫生尙西笑，願依北斗望煇光。

寄懷少穆（甲辰）
五年逐形影，展轉嬰百憂。遂令平生交，直與骨肉侔。厥初事籌海，頗欲馴夷酋。商略輒中夜，肝腎窮彫鎪。逾年困圍城，越俎敢代謀。生死寄呼吸，朝暮如蜉蝣。謫戍天山西，振策萬里遊。搴茭會有役，我去公稍留。荷戈旋復來，泛泛雙浮漚。眠食互存問，疾病相噢咻。患難轉益親，下逮僕與騶。賤子荷環召，驅車岀蘆溝（岀伊犂首程地名蘆草溝）。河梁不忍別，涕泗交頤流。自念蒲柳姿，豈望桑榆收。酒泉幸生到，意慊夫何求。勿謂無所求，思公滯遐陬。穹廬歎孤孑，悲笳動牢愁。無人誦七發，夙疾恐未瘳。亟祝天囘春，樂府歌刀頭。鬱鬱久懷抱，鹿盧轉不休。雨露本無私，此志行當酬。舊臘拜恩命，宅藩來蘭州。西望嘉峪關，茲地爲襟喉。造物似有意，置我於道周。旦晚迎公歸，慰我輖飢輖。坎陷不失義，靈蓍告我猶。相期保百歲，安敢論千秋。大地東南浮，吾道宜滄洲。咄哉此二老，長作尋盟鷗。

曉入潼關
河聲迎到十里外，柳色靑於三日前。鳥道百盤關四扇，人和殘夢入雲邊。

和胡卓峯軍門遊崆峒山作次韻
域內爭傳問道山，無緣得見碧孱顏。試吟碎錦連珠句，如在瓊樓玉宇間。雲滿鼎湖龍鬛動，風迴琪樹鶴聲閒。遙知九疊屏開處，定有星旒日往還。

芝蓋來遊二月天，獨攜長劍倚巖前。圖經細攷峯參五（崆峒山有五，在平涼者爲黃帝問道處），氣象眞涵界大千。叔子名題蒼蘚上，阮孚屐躡翠微邊。何時拄笏從公去，同嚼紅霞訪列仙。

和錢心壺給諫生春詩十二首用元微之韻（乙巳）
何處生春早，春生歲序中。乙方抽衆卉（《月令》鄭注：「乙之言軋也。時萬物皆抽軋而岀。」），巳乃鬯條風。乾惕宸居健，文章睿照融（四句俱用《說文》義）。蒼然生草木，海宇徧芳叢。

何處生春早，春生朵殿中。璇闈開夀㝢（本年恭逢皇太后七旬萬夀），玉詔溥仁風。鬘采慈雲覆，眉棃愛日融。南宮恩榜放，宴啟杏花叢。

何處生春早，春生洮隴中。嵻㟍開大壑，鳥鼠拂和風。石峽煙初活，冰橋凍欲融。五泉欣在望，擬上翠雲叢。

何處生春早，春生鬨市中。傳柑沿楚頌，祭韭襲豳風。符換金泥燦，聯書墨汁融。旗亭誇爨弄，火樹已分叢。

何處生春早，春生小閣中。梅花動詩興，棣萼守家風（咸兒來自里中，卽令課巽兒讀）。銘柱經文集（咸兒書春聯云「利有攸往，中正有慶；身其康强，子孫其逢」），開尊樂意融。迎年增馬齒，喜謝簿書叢。

何處生春早，春生家塾中。筆花垂曉露，芸葉漾香風。亥子詩情協，貞元易義融（幼子爾巽作「始一終亥」詩，立春日作「貞下起元」詩，頗與《易》義有契）。諸孫見頭角，應解近書叢。

何處生春早，春生別墅中（藩署東偏小園榜曰「紫薇別墅」〔一〕）。已消苔徑雪，漸輭柳絲風。圓嶠煙光活，方塘淑氣融。園官報芳訊，先入探春叢。
【注】
〔一〕按：「曰」，底本誤作「日」。據改。

何處生春早，春生里第中。百年緜祖德，三夀沐皇風（歲暮，御書「福」字分賜羣臣，間亦加一「夀」字。臣廷楨凡得十二「福」、三「夀」）。銅鼓元音鬯（梁茝林中丞所贈），牙籤湛露融（堂上恭庋賜書）。緬懷松菊在，歸思寄煙叢。

何處生春早，春生嶰谷中（余里居之堂曰「靑嶰」，因竹得名也）。萬竿搖夜雨，千樹數番風。靑向城頭踏，紅歸水際融。小亭栽六桂，聽說長新叢（先太史公手植六桂，蓋因高祖輩有六人也。百餘年來，惟吾五房一樹尚存。兒輩補種五株以復其舊焉）。

何處生春早，春生湘水中。一麾新被澤（恆兒由翰林改外，今守永順），千里好宣風。干羽誠能格，苗蠻化已融。勸耕須及早，愼勿畏蠶叢。

何處生春早，春生瀚海中。屯田被恩命（少穆奉旨接辦回疆開墾事宜），歸騎兆翔風。遇雨占應吉，瞻雲氣漸融。記曾盟息壤（庚子歲暮，少穆與余同滯羊城，余製春帖子云「敢道在山爲遠志，記曾發篋有當歸」，少穆爲余書之，並跋云「他日歸山，毋忘此息壤也」），招隱小山叢。

何處生春早，春生遠道中。秦關娛子舍（石梧中丞來書云：年光漸近，公牘較稀，惟侍阿母，覓棗栗、佐春酒，以博歡笑。官舍之樂如此，增人豔羨），梁苑暢宗風（心壺主講大梁，造士稱盛，一門風雅，唱和尤多）。燕喜瓊卮獻，鱣堂寶墨融。兩家多盛事，蘭玉已成叢。

行次定遠驛先呈至堂子方迪甫三君二首
弭節靑門席未温，又持英簜鎭羗渾。雙旌促整星言駕，一路重尋雪爪痕。未必爭迎如郭伋，思將叱馭學王尊。老當益壯綸音重，但有馳驅答聖恩。

關隴迴環路幾千，涼雲如夢雨如煙。每懷富弼空回首，卻喜洪厓又拍肩。人事古來多代謝，交情老去識因緣。懸知七月瓜期近，政恐離尊咽管絃。

至堂三疊前韻見和再疊奉酬
把臂依然笑語温，劇談往往破胚渾。護持水竹盟心跡（藩署後園有竹數叢，今春抽萌甚盛，去任時以屬公，愛護尤至，茲來重過，乃蔚然成林矣），感慨滄桑話夢痕。省識疑神緣用志（《莊子》：「用志不紛，乃凝於神。」東坡云：「蜀中古本『凝』作『疑』。」）可容無佛妄稱尊（來詩推挹過甚）。期公抉漢分章手，萬里旌旄佇拜恩。

拄腹緗芸定五千，揮毫眞似落雲煙。淸機已辦瀾翻舌，㝠造猶摩山字肩。觴詠幾人追老輩，襟裾重接亦前緣。登壇合號楊無敵，三疊頻調錦瑟絃。

得代東還至堂廉訪疊前韻見贈行未一舍以事復返蘭垣三疊奉答
歲序經時判肅温，川流分派別淸渾。直須靈府虛無物，不使塵緣過有痕。値暫別時猶選韻，得重逢處且開尊。人生懷抱向誰盡，第一難酬國士恩。

閱盡閻浮界大千，隴雲秦樹各風煙。如公合展摶溟翼，顧我宜隨荷筱肩。衆妙難逢仙導引，久要才悟佛因緣。臨歧謹寄良箴在，不佩柔韋祗佩絃。

感事書懷呈至堂廉訪四首
厯厯鴻泥印，團團蟻磨行。還教嗿隴饌，未許憶秦烹。地迥霜先肅，秋中月倍明。采薇懷歲莫，靡盬媿吾生。

往歲洮西戰，甘泉奏捷書。萑苻纏藪澤，貔虎護儲胥。雪窖迷前路，星弧載後車。雄文誇羽獵，那更賦憑虛。

漢苑蒲梢產，唐郊縟錦同。誰教塞翁失，遂使冀羣空。乾沒尤相效，彌縫術轉工。房精久韜曜，枉說楚人弓。

恩怨憑誰問，周旋漫自憐。抗言推汲黯，鑿空謝張騫。心事盟官燭，生涯費俸錢。杞憂殊未已，拊髀一愀然。

石梧中丞疊前韻見贈會以事留滯隴右仍疊韻奉酬
隴首離筵玉琖温，東歸好指樂遊原。忽探星宿充楂使，重向河湟踏屐痕。懸照可能千里徹，達聰應畏九重尊。雷霆急望驚幽蟄，長養何殊雨露恩。

媿說東方騎擁千，瑤華飛到潑松煙。靈光殿古空低首（來詩有「魯殿靈光一老尊」之句，媿甚），端木牆卑祗及肩。十載攀嵇崇物望，九秋借寇識人緣。朝天祗恐遲驄馬，定在當頭月上絃。

奉和敦夫先生遊龍杖歌次元韻（原注：遊龍，蓼也，一名水葓。霜降後擇其老者製爲杖，質堅而體輕，甚適於用。惜世無知之者，歌以紀之）
坡翁昔日遊匡廬，百錢挂杖聊自娛。浮雲富貴誠區區，手攜靑竹篠簜敷。蕭山相國松心朱，實踐不羨仙家鳧。孤標勁節堅根株，操履政似眉山蘇。園名獨樂五畝餘，花竹秀野洵超殊。興來緩步行踟蹰，深紅淺紫紛鄂跗。中有馬蓼不受鋤，亭亭直上如蓬扶。天生芳虈忍挫枯，培之竊比開眀玗。匪若篲氾將畫塗，俾作扶老從長鬚。鏗然步屧披榛蕪，鐵君無恙言非虛。嶺南楖栗江東都，黑蛇入手走且趨。采芝覓菌巡階除，作詩㝠造忘勤劬。我知公意增嗟吁，秋風鄉思誰能無。湘湖蓴菜松江如，飛行淸健思秀荼。蘆中小艇漁榔俱，西興東去雲水鋪。飄然曳杖歌喁于，蕭齋豈必長物儲。蛟螭著壁時相須，贈形答影還眞吾，繪作水國疏花圖。

蘭州中秋呈至堂廉訪
己亥中秋夕，虎門泊蘭舟。招邀四海兩奇傑（謂少穆尙書、滋圃軍門），策杖沙角憑譙樓。天風浩浩海濤湧，劃然長嘯淩滄洲。庚子中秋夕，鷺島禦夷酋。沙囊壓波過百雉，同志獨有劉安邱（謂莊年觀察）。辛丑中秋夕，譴謫披荒陬。單車蹩躠洛陽道，兒女悽戀安能留。壬寅中秋夕，何戈天西頭。將軍張筵佇霜月，蘆管轉益征人愁。癸卯中秋夕，許脫南冠囚。天山皚皚萬古雪，冰輪激射光盈眸。甲辰中秋夕，屯田駐銀州。昆侖寒水遶城郭，种諤戰壘明兜鍪。今年中秋夕，蘭阪停驂騶。秦關月鏡眇天末，但見隴首羅雲浮。七年七處逢中秋，東西飄泊眞浮漚。人生能厯幾塵刼，傷離感逝叢百憂。磨盾龍沙念林子，裹屍馬革悲關侯。劉生跧伏乘下澤，此才棄置吾儕羞。榮枯轉眨悟電影，去住無定如川流。忽然仰天豁襟抱，齊物曷不師莊周。乘風那得便歸去，醉倒且作逍遙遊。蘭陵百琖傾鑿落，甘州一曲彈箜篌。詩成持示楊萬里，陽春白雪君當酬。

宴坐偶成
老去於人百不如，霜髭覽鏡一軒渠。齒搖未許噬乾𡌵，￿步蹇眞教見曳輿。差可十行觀細字，那能三篋記亡書。衰遲數與兵戈㑹（時靑海告警），何日方乘下澤車。

薩湘林侍郎過六盤山留詩壁間有十年六過六盤山之句自注宦蹟甚詳余以辛丑獲罪戍伊犁九月過此癸卯召還京師起甘肅布政使甲辰二月之任七月被命句當墾務由固原越山至隴西乙巳三月遷陜撫以去旋於五月來權督篆九月得代東歸蓋五年之間已七過六盤山矣因書一律以效顰焉
十年六過六盤山，秀句籠紗在壁間。我亦駪駪賦行役，五年七度此躋攀。龕中老宿迎人慣，谷口仙靈笑我頑。立馬峯頭卻東望，白雲何處是鄉關。

得代東歸石梧中丞疊前韻見寄作此奉酬卽送入覲
小陽春近氣猶温，皇澗迎人下巘原。柿熟豈因霜染色，柳疏終爲月留痕。回中宮接瑤池迥，天上旒開華嶽尊。載道歡聲徧童叟，璇闈錫羨正敷恩。

岧嶤金闕路三千，不柰分攜灞岸煙。韋杜鶯花容我老，東南鼇柱待公肩。空倉雀鼠誰料理（江蘇淸查倉庫），匝野蟁蝱貴撲緣（聞江淮多盜）。此去好酬前席問，賡歌行聽播虞絃。

少穆被命還朝以詩二章迎之
高皇拓地越烏秅，聖主籌邊軼漢家。擬向輪臺置田卒，特教博望泛秋楂。八城戸版輸泉賦，千騎旃裘擁節華。載筆它年增掌故，羈臣乘傳盡流沙（少穆自伊犁戍所奉命履勘囘疆新墾地畝，馳驅越歲，徧歴八城，得旨以四五品京堂回京候補）。

夔蚿心事最憐君，燕羽差池惜暫分。宣室忽聞新渙汗，霸陵眞起故將軍。春風遠度天山雪，卿月重依帝闕雲。往歲詩篇盟息壤，道周相候慰離羣（去春有奉懷詩云：「造物似有意，寘我於道周。旦晚迎公歸，慰我輖飢輖。」）。
