渼陂集卷一　賦　詩　四言　古樂府　五言古
夢籲帝賦
罹讒言以草草兮，固幽窅而難明。居㷀㷀其弗豫兮，心慌愡而怦怔。君門九重而迢迢兮，浮雲浩其盈宇。羗薄言而往愬兮，路嶮巇其多阻。空拊膺而流涕兮，指蒼天以為誓。心忉怛而隱憂兮，盖懜懜其如醉。環堵孤坐而呻吟兮，孰知予之痛也。聊假寐以隱几兮，栩栩其予夢也。夢予駕卿雲以為車兮，命祥飈以為馭。羲和導予以前驅兮，鸞凰飛騰而擁護。穿白榆之離離兮，亂銀河而徑渡。帝居高其崔巍兮，聊弭節而仰顧。群仙紛出以予逆兮，歘逍遥乎帝阼。拜稽首以屏息兮，帝命升予于户著。團白雪以飯予兮，飲予以湛湛之露。咨予來其何為兮，顧予顔之慘哀。予長跪而陳辭兮，希垂聽於下懐。曰予待罪于承明兮，歲冉冉其九更。沃君心以勸講兮，觸忌諱于姦萌。遂謫予於部署兮，日奔走以皇皇。雖閱歲而兩遷兮，孰輕重乎玉堂。慨遭時之汶汶兮，恒皓皓以自盟。曰妻孥其無靦兮，矧曰其慼夫友生。衆口議予之形影兮，謂假途而黷貨。若曰予有此内疚兮，敢復狺狺而文過。仰日月之高明兮，照臨下土。雷霆轟轟而有聲兮，曰震擊之為武。信鬼神其如在兮，請左右而命之。鑒予行其符議兮，願揚威而正之。彼哆侈成南箕兮，繄青蠅止于樊。誰適與為謀兮，罔敬聽于楊園。寃矣哉！叫閶闔兮排帝閽。皇心明其昭昭兮，矜此勞人。辭既畢而待命兮，僾乎有聞。帝曰：小子！朕告汝以大道兮，比于爾身。昔屈平之謇謇兮，衆蔽美而嫉妬。沈汨羅以自明兮，荃不揆夫中素。薏苡與明珠兮，固形象之類也。暌曰載鬼一車兮，亦見豕之穢也。議形影之舛錯兮，自前世而固然。惟忍尤而含訽兮，斯于大道之安。汝信脩姱而内美兮，雖顑頷其何傷。勿曰人莫我知兮，横涕泗之浪浪。返放駕于南山兮，結丹霞以為房。佩明月之團團兮，剪春雲以為裳。太白巖巖而西來兮，澧洋洋以東注。懷故都之信美兮，服朕言而遠騖。奏朱絃于空谷兮，矢白首以為期。曰修汝之初志兮，奚猶豫而狐疑。予聞命而驩娯兮，恍氣豁而神寤。九頓首以拜嘉兮，下走循夫前路。夢既覺而鷄鳴兮，星閃閃其漸踈。戒僕夫以夙駕兮，予將返乎故都。

白石樓賦并序
夫撫景暢言，登髙斯賦，物之情也。曲沃李子卜紫金之山，搆白石之樓，書涇野吕子之記，走使鄠杜下，属予賦之。予老且餒，未能絕洪河、陟太行、涉名區、探幽奇，而乃俛仰一室，彷彿命筆，故辭或歉焉，聊述梗㮣云耳。其辭曰：
紫金自西蜿蜒而來兮，吾不知其幾千萬里。夫何既斷而復連兮，停蓄于此。眺巖巒之晴旭兮，白石齒齒。維謫仙之苗裔兮，字曰仲南。抉鬼神之祕靈兮，發奇勝于幽潜。乃因物而著形兮，錫嘉名于詩髯。仲曰塵囂坌以擾擾兮，余其何堪。維茲山之洵美兮，庶永棲而窮探。命公輸兮余為，陟岑搆兮崔巍。隣白雲兮古洞，瞻幽巖兮翠微。山之巓兮瀑布懸，雙溪匯兮樓之壖。慨巢父之遐躅兮，飮牛之灘。釣臺巋以屹兮，憶尚父之垂竿。濯我纓兮有磯石，可坐而憇兮觀瀾。桃灼灼兮如霞，誰避秦兮山之阿。仙人降兮何年，山有石兮嵯峨。峰崒嵂兮雲卧，跨西溪兮石梁之作。石梁之作兮，是曰利津。雲冉冉而忽變兮，油然作霖。維霖雨之寥寥兮，白石之陰。望美人而不見兮，實勞我心。吁嗟乎！樓中人兮衣芰荷，沆瀣為漿兮飯胡麻，駕風霆兮虹霓為車。左王喬兮，右挾浮邱。弄秋月之團圞兮，春雲與游。予老且狂兮，狂不可瘳。思遠游而洋洋兮，醸黄河之洪流。澆予懷之既醉兮，搥碎白石之樓。

大孝述典禮也追崇禮成頒議于郡國微臣與焉感而賦大孝
允矣大孝，因心自天。維植斯根，維流斯源。世廟言言，天子是䖍。孰其遏之，終以孔宣。（一章）
世廟備矣，以洽百禮。天子穆穆，百僚濟濟。以享以祀，以介遐祉。神曰來爾，本支百世。（二章）
本支百世，嗣我皇祖。乃聖乃神，乃文乃武。無隳于行，而越厥度。神之聽之，庶以無怒。（三章）
神之無怒，昭格于天。降福綿綿，如石之磐。如日之懸，如天之延。嗣我皇祖，億萬斯年。（四章）
《大孝》四章，章八句。

渭川懐康子也
渭川有竹，其葉翛翛。繄彼美人，于焉逍遥。愛而弗覿，我心揺搖。（一章）
渭川有竹，亦濵于水。繄彼美人，莫我肯邇。願言卜築，于子之里。（二章）
渭川有竹，風以散之。繄彼美人，何日見之。何日見之，中心戀之。（三章）
《渭川》三章，章六句。

雨雪紀異也
辰月己卯，雨雪其珠。既隕我麥，亦殺我蔬。民之吁矣，亦孔之瘉。（一章）
雷霆轟轟，雨雪其零。倐燠而寒，民用弗寧。孰司天紀，而國是經。（二章）
灼灼桃李，雨雪靡靡。翩翩者子，狐裘濔濔。笑言衎衎，衎衎爾爾。余曰孔憂，誶言鄙矣。（三章）
《雨雪》三章，二章章六句，一章八句。

南山美康侯也維兹鄠學多歷年所日就頽壞官師失據士因廢業茂才俊異亦蹇于成侯用疚心作而新之以興禮樂施教化成人才禆治道焉諸士樂而美之作是詩也
南山其崇，豐水既東。自昔藴靈，有周辟廱。於皇明興，作邑而墉。維斯作邑，以經以營，以闢學宮。以造我髦士，以需帝庸。（一章）
維斯學宫，其孰闢之。師臣張子，克勤于微。既久既隳，既否斯熙。爰有徐令，載興載作。猗我髦士，寔繁孔碩。（二章）
徐令徂矣，歲月云邁。無百斯年，有築不壞。有堂斯圮，有草斯茷。有令斯留，不恫不嘅。瞻之昧昧，告之聵聵。（三章）
是用因循，以極於廢。嗟廢之極，慘其戚矣。虞堂斯傾，師離席矣。青青子衿，止無室矣。履迹息矣，蒿莱殖矣。行道嘖嘖，為我心惻。（四章）
天啓斯文，佑我鄠人。康侯蒞止，懷保我小民。小民攸樂，既豐既穫。既康既廓，其色沃若。侯曰時哉，乃其有作。（五章）
乃作講堂，講堂翼翼。乃作齋廡，齋廡殖殖。乃作肄舍，肄舍戢戢。乃作中門，中門仡仡。乃作繪壁，爛其有色。（六章）
學宮既成，天降時雨。我侯落之，考鍾擊皷。有蒲斯菹，有鹿斯脯。豈樂飲酒，觀者如堵。猗我髦士，載歌載舞。（七章）
言言學宫，既邃既新。我侯蒞止，其從如雲。於樂泮水，言采其芹。明明我侯，淑慎其身。其徳不爽，萬福來臻。（八章）
言言學宮，既新既邃。我侯蒞止，有鏘其佩。於樂泮水，言采其芰。明明我侯，克孝克義。克友克類，萬福攸暨。（九章）
言言學宫，我侯蒞止。猗我髦士，載瞻載喜，載趋載止。或問之經，或質之史。侯曰來爾，爾究爾歸，洙泗之涘。（十章）
侯曰來爾，維皇作士。匪言用譽，維才之需。若搆明堂，爾棟爾榱。若飭簠簋，爾璠爾璵。爾或匪璵，亦徒只且。（十一章）
學宫既成，侯心載寧。會其政成，入覲于京。入覲于京，天子是徵。是翊是馮，作耳目股肱。士曰有誨言，予小子是式是矜。（十二章）
豐水粼粼，南山出雲。我侯于邁，其車轔轔。其斾央央，其御侁侁。何以贈之，點瑟回琴。何日忘之，山髙水深。（十三章）
《南山》十三章，一章十一句，十一章章十句，一章十二句。

擬白紵舞歌詞三首
吳姬越女天下無，生綃素絲冰雪膚。鳴環曳履當座隅，為君舞向紅氍毹。錦瑟瑶箏樂與俱，嫣然一笑千斛珠，君今不飲西日徂。

其二
天孫織霧為爾裳，瓊瑶之珮何琳琅。日暮含羞出蘭房，六宫妃嬪如鴈翔。文䆫繡閣燈燭光，贈君今夜明月璫，夜如何其夜未央。

其三
今夕何夕月華明，蒹葭蒼蒼白露零。美人歎息君王驚，時哉易戢樂難盈。南山不騫亦不崩，上有松栢常青青，願君與爾同遐齡。

短歌行
來日無多，驅車下坡。請子飲酒，聽我短歌。山則有楊，川則有梁。鴟梟啄食，鴻鴈翺翔。夭夭園桃，春風扇和。有酒不飲，當柰子何。黄金千鎰，白璧十雙。心之弗樂，不如御觴。中谷有蘭，言采其幽。美人不見，實繁我憂。洒極則亂，樂極則悲。日中而昃，月盈而虧。矯矯神龍，變化風雲。嚴冬雨雪，蟄藏其身。籊籊竹竿，亦釣于水。小人乘時，君子循理。

白頭吟
種花不盈藩，種堇常滿園。結髮為夫婦，中道相棄捐。今為陌路塵，昔為比翼鳥。鳥飛東西去，芳顔不自保。盈盈白玉片，落落長松枝。松枝附女蘿，白玉無瑕疵。春風透綺疏，纖帷鑒明月。獨坐彈鳴琴，曲哀絃欲絕。晨興汲井水，當囱理素絲。素絲結易解，君心諒難移。白頭誓偕老，理無乖隔萌。衆女善謡諑，情愛一朝傾。妾身如舜華，君心若流水。流水去不返，舜華亦徒爾。浮雲起西北，遥望涕汍瀾。思君君不知，賤妾當何言。

古意
花柳帶平蕪，輕烟半有無。少年遊冶子，笑挾兩名姝。白馬鳴金絡，青絲繫玉壺。道傍渾未識，問是霍家奴。

吁嗟歌
人有母死者而明日葬之中野。予有感焉，作此歌。
母邪母邪，生兒一何苦。昨朝聞母言，今日送母入黄土。吁嗟蒼天，兒誠何心。

結交君子行
結交結君子，栽樹栽松栢。松栢耐歲寒，君子慎晚節。長安遊俠兒，黄金結知己。朝為桃李花，日暮生荆枳。青青原上草，寒冬萎霜霰。丈夫貴義氣，小人棄貧賤。

憫凰操（并序。）
《憫凰操》者，為隆慶女子作也。女子已字未歸，而其夫死。女子聞之，亦自經死。孟生道其事，予作此操焉。
嗟嗟鳯我仇兮，不與我同遊兮。雖不與我游兮，我心結兮，甘與爾同穴兮。

南山操（幷序。）
渼陂子既老，棲于南山之阿，作《南山》之操五首。月夜獨坐，被之絲桐，抒情素焉。
我棲兮南山，有佩其蘭兮有芝可飡。綺皓逝矣，誰與我兮盤桓。

其二
南山之陬兮我憇我遊，桂樹叢生兮其葉颼颼，王孫歸來兮與爾淹留。

其三
倚桂樹兮浩歌，有樵夫兮雲中過，拓我采苓兮山之阿。山之阿兮采苓，上有怪松兮偃蹇而蟠屈蒼虬之形。安得駕此蒼虬兮，橫四海兮觀八溟。

其四
山靄靄兮出雲，風聲蕭兮凉發。時雨降兮霏霏，芳草茁兮勃勃。恍須臾兮明晦，見斗柄兮夕揭。蕩吾神兮天游，足不履兮散髮。濯澗水兮冷冷，弄團團兮明月。忽浩浩兮長嘯，舞潜蛟兮幽窟。

其五
水有蛟兮山有虎，我與游兮不我有怒。山有魑魅兮嚙人，與我游兮不嘯以嚬。嗟嗟南山兮既幽既好，縶我白駒兮棲吾身以終老。

虎生三子行
虎生三子，中有一彪。鳩生三雛，中有一鷂。鷂能食鳩，彪亦咥虎。虎鳩流涕，言吾與爾同乳。不見雲中鴻，哀鳴求其侣。咄嗟爾何心，胡不使我同巢而棲、共穴而處。

猫相乳
丁亥孟夏，予家二猫方皆乳子，其一死焉，其一㗸其子並乳之。予有感焉，作《猫相乳》。
君不見上留田豈無兄，一朝父母死，弟不得食嗷嗷啼路傍。又不見尹伯奇父吉甫，一朝喪其母，嚴霜履中野，呼父父不顧。咄咄嗟！父邪兄邪，勸汝慎勿怒，不見予家猫相乳。

秋夜離歌贈王明叔
秋風蕭蕭兮明月在天，蘭菊芳菲兮白霞漙漙。鴻鴈高飛兮亦求其侣，我與王子兮不能同處。王子歸兮雲中，駕青虬兮挾長虹。夕發軔兮南山，朝遊遨兮帝宮。山川欝兮千里，望而不見兮我思王子。思王子兮奈何，抱明月兮終始。

太恭人壽歌詞三首
南山巖巖兮，松栢毿毿兮，雨露之覃兮，是以與爾厭厭兮。

其二
有美一人絕代無，皎如冰雪不可污。鶴髮垂垂翠與珠，右挾織女左麻姑。娟娟鸞鵠停碧梧，琅玕光映紅珊瑚，直須一飲三百壺。

其三
雲軿冉冉兮下大荒，餐朝霞兮沆瀣為漿。西遊崐崘兮東憇扶桑，百千萬年兮樂未央。

彭城别段徳光追曾聖初侯景徳黄仲實不及夜泊宿遷縣南獨坐無寐萬感俱集述五百六十字
王子謫壽州，暮秋發京國。是時偕我行，彭衙侯景徳。德光下詞林，氣象頗匍匐。聖初瑞安令，夙昔重交識。六日候河滸，買舟寧計直。行行及清源，仲實來孔亟。我生自北土，舟航借馮翊。白晝或差池，清夜必相即。或開一樽酒，或陳數簋食。身世忘沉浮，笑談露胸臆。有時激醉鄉，髙歌破幽墨。有時擲蒲樗，大叫呼采色。群謔何呶呶，孤坐或默默。踪跡若殊軌，指趋竟同域。連宵燭屢更，達旦寐乃得。不獨暢懷抱，兼以防盗賊。徘徊晦朔周，前路彭城逼。咫尺未能到，風起天氣黑。徳光及我舟，樸大不雕飾。其中無何有，簸蕩難致力。篙工捨篙坐，繋之境山側。緬想大風歌，千古一傷衋。三子駕輕舸，乘風無少息。將謂憇彭城，感慨吊蘇軾。因之别德光，携我清河洫。奈何夜渡洪，停留無頃刻。居然遺我書，我到日已昃。翌日始窮追，恨不奮雙翼。兩日竟蕭條，疾行恐顛踣。夜宿宿遷南，荒村人避匿。其地寡稻粱，其途多荊棘。寒月半欲墮，曠野望不極。鴻飛何肅肅，蛩鳴亦唧唧。我夢不可成，我心久已惻。寂寥思往事，嗒然顔忸㥾。十年翰墨林，㝠行但擿埴。一歲天官曹，奔走暗品式。譬之泥土質，昏暗枉拂拭。君恩眞浩蕩，猶遣列郡職。星駕走郊坰，春風課耕織。事守如事兄，避惡如避蜮。歲月久不變，譴罰庶可塞。少小事豪狂，老大始謙抑。未言杜與韓，敢望契與稷。父母違晨昏，兄弟隔南北。靜中一掛念，悲恨累千億。大兒廿一齡，頑厚非軒特。誤遣學科名，困頓豈差忒。所幸在故鄉，庭闈候門閾。小兒始六歲，亦非岐與嶷。但令讀古書，謀生勤稼穡。不墮名利塲，一朝生𡜱克。故鄕十畝園，佳樹舊栽植。壽親酒不賖，看山亭可陟。行當賦歸去，羸馬自控勒。乾坤浩無涯，我行未偪仄。所貴治我心，嘉禾去螟螣。行藏自天命，潜修在已飭。不須問龜蓍，幽玄亦叵測。吟餘發長嘯，風冷水湜湜。鷄聲出遠林，良朋正相憶。

晩遊東園
白日匿蒼巘，東園流輕飈。徘徊蕩離憂，衣袂凉飄揺。時經潦雨後，四顧成蕭條。茂草被修徑，崇垣委深坳。况聞禾稻傷，兼睹群賊驕。華胥遽難即，天閽亦迢遥。孤臣煎百慮，感歎變二毛。安得生羽翮，隨風以遊遨。

燕會贈諸友
卜日駕言邁，睠兹川陸平。親友集髙會，置酒青園亭。中庖具膳羞，歌舞羅衆伶。鼓瑟發清響，擊筑揚新聲。興移夏日短，入夜燈燭明。壯士起為壽，誼重白璧輕。人生固有懷，冠組非所縈。願言崇令德，勿渝金石盟。

夏夜
時雨凈飄塵，東方出明月。明月照我懐，况復微風發。仰觀星宿稀，斗柄空中揭。鳴蟲各及時，栖鳥巢深樾。桃李競春榮，坐見群芳歇。人非金石姿，憂傷徒自伐。得酒且為樂，無勞悲素髪。

至家三首
西風吹雨絲，遊子歸故里。親朋知我至，候我城東趾。下馬拜親朋，相見悲復喜。盗賊滿淮南，居民半凋毀。怪我羽翼短，何為遽脫此。行行入城闉，問對未能已。大雨忽沾濕，分携各遠邇。

其二
冒雨入吾門，栢槐相映綠。老父立堂上，母亦出後屋。牽衣哭不休，涙下滿胸腹。宗族盡掩泣，隣人亦顰蹙。群弟苦勸止，跪拜始能肅。歎我白髪生，憂煎累萬斛。頃刻欲具陳，何由盡所蓄。

其三
雨稀衆客散，諸父仍淹留。晩炊香稻熟，圍蔬青且柔。春酒浮滿缸，相勸洗我憂。對此團圞夜，誰能辭巨甌。新詞自述作，高唱激清秋。語及阻賊中，潜然還涕流。願老南山下，此外將安求。

吕子仲木遣其弟持書見訪酬答來意
佳人抱沉疴，高卧涇川潯。閉户理瑶瑟，寥寥稀賞音。白雲宿高槐，清風吹古岑。茅簷流月輝，照見千載心。戀故結遐夢，道長違盍簮。暮秋仲氏至，恍如顏色臨。遺我尺素書，琤然璆與琳。上言長相思，乃在終南陰。再拜謝仲氏，此意良已深。我欲往報之，愧乏雙南金。含情靡終極，坐晩楓樹林。

花下對酒憶康五
林栖鮮儔侣，芳醑聊獨親。䌓香媚旭景，嘉賞及兹辰。習習谷風發，萋萋卉木春。黄鳥鳴枝間，翩然求其群。對此豈不樂，念彼同心人。夙志干泰清，麗藻回天文。久要意不薄，惠言蘭吐芬。室遠心徒勞，追趋靡所因。安得驂雲霓，頃刻馳見君。

春日楊氏水亭讌集
華構俯青野，垂楊䕃碧流。讌會張錦席，盍簮洽朋疇。浮觴湛玉醴，彈箏發秦謳。珍膾囦鱗薦，異菹澗毛羞。主人盡愛敬，賔客樂淹留。秩秩序投壺，翼翼聮射侯。遐瞻引崇巘，狂歌激深湫。終日不知倦，既醉仍思遊。振衣陟西原，度澗緣東陬。逍遥觀耦耕，徘徊狎群鷗。山氣夕嵐陰，林霏昏鳥投。故途鳴策歸，近郭薄靄收。嘉時類修禊，慚非逸少儔。

春暮二首
曜靈無停晷，青陽倐云徂。繁陰匝庭除，鳴鳥依芳株。靉靉南山雲，神飈蕩以驅。光景遞明晦，霈澍來須臾。欣兹品彚暢，因感節候殊。濡毫面虚牖，瀟洒聊自娱。惟恐耄境逼，彷徨安所圖。

其二
艷葩不浹旬，飄落委泥滓。密葉發長條，離離綴青子。嗟此芳春歸，譬彼東逝水。逝水無廻波，芳春去若駛。人生期百齡，百齡亦何邇。緇髪一變素，丹藥無還理。豈知尼父畏，翻為原壤耻。所以古哲人，兢兢慎塗軌。蕩子勿漫矜，芳華未足恃。

苦雨
仲夏雨澤繁，流潦何縱橫。腴田豆苗爛，災沴産妖螟。來牟被原野，熟腐滯登塲。西北羽書至，犬戎侵我疆。王師遠出征，列縣供芻粮。輓車趨好畤，暮夜走且僵。丁男去未返，稚子飢徬徨。寡婦歎幽室，農叟泣道傍。日望南山巔，雲滯風不揚。誰能籲蒼旻，回兹白日光。

襄城王郎中輓詞
蒿里多悲風，白楊何蕭蕭。哲人即永夜，㝠卧空山㘭。憶昔驂雲輗，天衢恣遊遨。才超燕臺俊，譽傾南國豪。龍門不可登，瞻望徒為勞。躭幽棄塵紱，習靜探羲爻。坐觀青雲端，翩翩雙鳳毛。遐澤浩無涘，流芬亦何饒。墓草春露零，華表秋雲高。自此玄堂下，蒙貺逾逍遥。

王綗之輓詞
弱齡負才氣，髙步承明廬。弄翰泣神鬼，披腹呈驪珠。蘭臺羅衆彦，簮筆上雲衢。直詞動稷契，至治回唐虞。青驄萬里道，秋霜澄海隅。巖巖臬司副，崇階不易趋。風雲際嘉會，西南通坦途。喬木狂飈生，白璧青蠅污。壯士撫膺歎，泣下何霑濡。至今首山巔，雲慘氣不舒。

對菊有懐諸友
東籬零露滋，秋色燦盈目。仙姿有殊類，密葉映深綠。時維霖潦收，欣看秫釀熟。引觴聊自酌，玩此群芳馥。白雲何英英，南山亦矗矗。微風吹我衿，飄飄絕煩熇。杖藜行旦謡，清商發新曲。仰視歸鴈翔，翩翩亦何速。慨我平生親，佳人在空谷。逸氣蛟龍騰，貞懐鸞鳳伏。川原邈相隔，鶼蟨不可属。徘徊日空暮，歎息倚修竹。

東谷篇贈王明叔
美人住空谷，獨坐探化機。朝暾麗扶桑，流影來荆扉。碧空浩無滓，神飈蕩熹微。因之明我心，虚室生光輝。寅賔恊堯典，湯盤銘未違。一徹萬彚融，洒然追浴沂。花封藉餘照，草本回芳菲。遐蹤期海隅，雅志扶皇闈。鳴鷄感夙興，轉眄零露晞。朂哉當及晨，勿俟魯陽揮。

感憤詩二首
二儀無易位，白日有蔽虧。人心不相謀，忠信乃見疑。周公翊王室，反用流言為。骨肉尚有然，何况行路兒。千載鴟梟篇，感愴令心悲。

其二
中夜不能寐，攬衣步前楹。惡言切肝腎，怛然傷我情。芝蘭化蕭艾，鳳鳥為梟鳴。頰舌肆騰沸，無乃為酒酲。吾猶冀爾吪，僶俛循舊經。

飲酒
紛紛楊白花，化為浮萍草。隨風無根蔕，盈盈冒清沼。人生寄一世，窮達難自保。富而不可求，何富從所好。無如飲美酒，愉情以終老。

酒誡
糟粕伐眞性，幽滯詎能澄。紛紛英妙姿，而乃墮昏㝠。競慕七賢曠，回哂三閭醒。馳情媚醇酎，雅志躭巨觥。醺酣竟朝暮，那復探遺經。遺經勿復道，腐脇良足懲。卓哉崇伯子，千載揚令名。

渼陂集卷二　詩　五言古
詠懷詩四首
昔我遊京觀，翶翔青雲端。明明孝皇朝，弼亮羅庶官。陽德被海隅，陰佞不可干。謬忝金閨臣，瀟灑有餘閑。奮志修孔業，敷辭追馬班。乘時蕩八極，迅舉凌風翰。吁嗟厄陽九，中道惟險艱。鼎湖龍上升，烏號竟莫攀。志士恩未酬，激切涕潺湲。

其二
上天遠垂象，丙寅乃其徵。其年秋九月，洊覿災沴仍。閹豎瀆天紀，二相奪台衡。踉蹌發都邑，道路歎且驚。而我抱沉憂，端㞐涕泪零。自茲虐燄熾，賢豪委塹坑。閭閻遂殫竭，豺虎亦縱横。幾事各有端，不密害乃成。嗟嗟韓司徒，徒勞伏闕庭。

其三
無稽言勿聽，弗詢謀勿庸。經幃有常職，竊擬回天聰。天聰竟莫回，忌諱觸奸雄。奪我鳯凰池，寘我豺虎叢。恭顯已伏辜，斯甫復予恫。倉皇壽春役，濫罰非所蒙。

其四
壽春湯沐郡，山水亦孔固。我于往居之，簿書頗暇裕。髦士從我游，咏歌諧英頀。斯甫終見猜，藏心有餘怒。地震日為食，咸謂由我故。有詔譴歸農，聞命轉怡豫。蒼天亦悠悠，予懷竟誰愬。

示康甥栗四首
華族浩固始，陟陝棲長寧。尚書樹鴻業，竹帛流芳馨。翼翼兩太常，奕世篤忠貞。銀臺䕃烈祖，傲睨敦古風。天施亦頗嗇，爰有平陽公。

其二
平陽起關内，巖巖廊廟具。天馬脱羈銜，雲霄横馳騖。蟠胸海若藏，披腹琅玕露。並遊英妙姿，奔走頗顛仆。造物意叵測，奇貨人莫顧。邈矣尚書勳，終以貽爾父。

其三
爾父龍頭選，天荒破三秦。出入承明廬，揮灑西漢文。紫鳯遊丹霄，不與燕雀群。嗟予等朦昧，定交忝徳鄰。同心斷金利，言若芝蘭芬。歲寒誓不渝，忼慨遂結婚。

其四
結婚緣骨肉，終始以為期。綿綿女蘿草，遠附長松枝。惟爾君子徳，為予弱息師。率之孝爾父，行成名不虧。巍巍世爵堂，令徳乃其基。五葉積累功，似續良在兹。戒爾朂爾孝，勿使髙人嗤。

釋疑
晋國羊叔子，敵人諒其心。饋藥固未達，夙徳良足諶。騶虞不踐草，舉世無弗欽。藹藹芝蘭芳，不受惡臭侵。素節既不移，群猜胡滯滛。腥羶蟻斯集，行陂疑乃深。君子貴自修，勿用憂崎崟。

盗警
仲冬陽生夕，暴客入我室。我室何所有，耀首黄金飾。白金為巵匜，太半自寵錫。搜索罄囊槖，夜央天正黑。時我寓園亭，對客方愉懌。老妻乘間出，走匿慈闈側。幸彼志躭貨，刀劍不我即。我聞古哲人，群盗欽令德。革心或就農，逼境或斂跡。我固非慢藏，兹變何由得。敬慎乃不敗，需寇亦可息。作詩書户牖，出入庸自飭。

北遊
僕夫夙嚴駕，曰予徂渭陽。出郭縱遐眺，原野何茫茫。是時春氣浮，雪融塵不揚。條風應候至，征鴈復北翔。汩汩水泉鳴，岸柳柔且黄。感兹恱心意，寧知道路長。因感在環堵，俛仰徒面墻。安得長出遊，撫景以徜徉。

春日訪友
自予遊渭陽，蹉跎期月餘。感興訪同心，夙駕復西徂。浮烟流曠野，輕飇逐籃輿。宿麥回綠滋，丹杏發故株。黄鳥出幽谷，求友聲追呼。因念伐木詩，臨景興益舒。陟彼甘水涯，言造君子廬。翩翩春服成，悠悠童冠俱。洋洋歌詠歸，彷彿追舞雩。

觀物
靈雨被芳苑，群葩競敷榮。綺繡爛相錯，類匪雕繪能。青陽轉羲轂，一一形色呈。靜觀造物意，蕩然靡有情。

病起喜徳涵過訪
睽離歲云周，晤言方及茲。子胡忍棄予，軒車來遲遲。欝欝石上松，蒼蒼冰雪姿。豈無骨肉親，念子均所持。予嬰負芻菑，抱兹采薪悲。期子子不至，中懐當語誰。翩翩雲中鶴，隨風起雙飛。繄彼平生友，既覯我心夷。

憫雨
冉冉芳春暮，寥寥甘澍稀。來牟委畦畛，農人安所依。行雲倐有無，蒼巘欝崔巍。垤鸛音不揚，鳴鳩徒爾為。載誦雲漢篇，慨嘆令心悲。蒼昊亦孔仁，詎能捐庶黎。洪霖冀遄沛，庶以慰吾思。

喜雨
皇天無棄物，亢極雨斯沛。豐澤沃四野，勃然興萬彚。策杖覿郊壤，昕夕殊榮悴。桔槹見棄擲，亦免抱甕輩。几潤浹絲桐，園烟浮松檜。逍遥步前楹，長吟發天籟。

聞鳩
時禽媚旭景，並吟芳樹林。飄風自南來，洋洋流好音。彷彿金石奏，聆之恱我心。我心匪物移，天機自不禁。淵雲各有適，羽翔鱗乃沉。嗒然已忘言，誰為徒羡歆。

暮春南山見雪
青皇且辭馭，南山欎未雷。狂颷振庭柯，夕雨寒凄凄。遲明縱遐瞩，雪巘皓崔巍。春服不禦寒，纊絮乃可携。北斗酌元氣，寒燠隨所躋。休咎各有徵，古訓誰其稽。

黄閣峰
荏苒老將至，幽奇寡探索。邇聆黄閣峰，乃在紫閣北。白閣峙其南，飛瀑經其側。陰暉殊氣象，巖巒遜奇特。嘉名久沉匿，勝㮣棄莫覿。予聆王生言，煩囂頓揮滌。游目天南隅，恨乏凌風翼。躡屐挾賔侣，危巔庶可陟。

大禮
至孝本天性，流植各有因。時賢議大禮，頰舌固紛紜。䁆瞹日月昏，感激天怒嗔。明明我祖訓，一本枝葉親。名正庶事康，孝興四國仁。夏殷軌已遐，惆悵誰與論。

春日宴集示諸友
嘉辰苦遄逝，為樂當及時。韶華盈陋園，良朋復在兹。列坐茂樹陰，瀟洒多令儀。時羞薦芳馨，濁醪引滿巵。物菲意乃勤，主獻賔不辭。珍葩映虚牖，好鳥鳴髙枝。感兹發天籟，鏗然吐麗詞。謙謙二三子，盈盈冰雪姿。歲寒盟勿渝，好爵吾與縻。

雜詩十五首
北山何濯濯，中有堅貞石。托體文章流，大書為深刻。龜趺欎盤薄，贔屭造雲霓。傳留億萬祀，珍玩篾琛璧。南山蕰陸海，寶藏貨財殖。其石粗糲姿，食工巧莫即。乃知穹壤内，清濁各有適。

其二
中林有巨鳥，自矜毛羽貴。一朝振翮飛，忽與飄風會。展轉萬餘里，下息丹山背。扶桑麗朝暾，彩霞結成盖。棲止青桐柯，渴飲澧泉瀨。久假不自知，殊非鸑鷟類。

其三
西北起浮雲，漫漫盈堪輿。終朝不成霖，頑陰詎能除。太陽匿精光，魑魅乘其虚。鴟梟雊城闉，豺狼嘷路衢。利劔不在掌，俛仰徒嗟吁。

其四
𡽱嵲太白山，中有野道人。被服紫烟衣，危冠髙切雲。嚴冬浴龍湫，夜穿虎豹群。玄髪雙碧瞳，冲虚含道眞。我欲往從之，山髙冰雪深。焉得延年術，歎息傷我心。

其五
日入群動息，鷄鳴各為謀。江河日卑趨，萬派同一流。推移無回理，沉思結綢繆。綢繆不可解，曠世惟遠遊。遠遊竟何鄉，西陟崐崘丘。南泝湘江沚，東海北幽陬。逍遥群仙旁，庶以解我憂。

其六
子眞棲谷口，君平卜成都。下簾授老莊，荷耒耕巖墟。豈乏滄波鱗，蝸涎聊自濡。嗟彼燕雀群，可以握粟呼。朱鳥翔碧寥，下集髙岡梧。狷士多苦心，蜚譽溢皇衢。

其七
蒼雀變海蛤，腐草化流螢。飛潜忽異禀，動植頓殊形。蛤既靡所尤，螢亦弗自矜。士處大化内，道固有廢興。中懐遞欣戚，擾擾徒爾縈。何如休休子，順受没吾寧。

其八
昔予遊渭濵，北上咸陽原。高塚欎纍纍，蒼蒼松栢繁。嘅彼泉下人，賢愚同一墩。處世夸名譽，死没誰復論。反顧望城邑，清渭帶郭門。冠盖東西遊，往來車馬喧。滔滔若流水，大道塵埃昏。終焉即長夜，胡為苦馳奔。人非王子喬，誰能久生存。

其九
青青渭川竹，結根在芳苑。結根亦何固，蹉跎歲華晩。取彼霜雪姿，截為瓊瑶管。持以發清氣，鳯凰吟宛轉。遊魚浮洪波，坐客再三歎。借問歎者誰，師曠為顧反。昔依濁水泥，今倚青玉案。在物固有然，恒惧知者鮮。

其十
流光去何駛，端坐懷悲辛。素髪被兩耳，無由探道眞。太華欝岹嶢，洪河浩無津。反顧力已疲，回飈揚暮塵。行歌日慨歎，無乃傷其神。願采南山薇，聊以終吾身。

其十一
南山有長松，枝葉何青青。上有常棲雲，下有千歲苓。我欲采此苓，服食求長生。嶮巇不可上，况復虎豹横。安得羨門子，並坐吹玉笙。

其十二
昔聞鳴鳥至，乃在岐山陽。風雲四面會，萬國流笙簧。爰茲禮樂興，斯文粲以章。神翮無久棲，翩然遊大荒。迢迢碧梧枝，千載零秋霜。逖矣髙岡音，感歎摧我腸。

其十三
英英子房公，頗悟盈虚理。平生萬户侯，棄之如脫蹝。辟穀飡朝霞，托遊赤松子。長嘯青雲表，可望不可邇。下視冠簮侣，擾擾向泥滓。

其十四
鷄梟固殊視，薫蕕豈同臭。孰曰鄭衛音，而諧清廟奏。齊門鼓軒瑟，居然蒙訾詬。黄流注瓦缶，過者哂其繆。君子亮髙節，寧與世情媾。

其十五
名巘多巨材，急湍無修鱗。季世浮僞滋，仁義古所珍。情睽骨肉離，志洽胡越親。所以賢哲士，清修慎厥身。垕徳匹坤壤，和氣如飲醇。身老名不衰，千載貽清芬。

白牡丹
丹葩固殊品，素艷益足娛。春滋玉堂荄，質瑩冰雪膚。碧葉映逾潔，檀心燠始敷。仙飈流奇馨，朗暾麗芳株。零露瀉甘醴，凈蟾耀冰壺。姢姢媚幽獨，迢迢謝名區。嘉賞逮兹晨，勿俟青陽徂。

代贈康汝修三首
赫赫豐城劒，皚皚荆山瑛。至寶出雕琢，利刃發霜鉶。陸剸象與犀，水斷蛟螭精。珍璞遭卞和，居然價連城。君子韞徳器，簿書勞其形。一朝值風雲，翶翔在天庭。何殊劒與玉，洗琢露華英。殷勤亮自寶，勿為塵土嬰。

其二
依依楊柳樹，結根流水湄。春風朝暮起，飛絮何參差。人生一世間，會合心相知。中道成决别，南北各天涯。卓哉太行子，去去遊天池。棄我不復顧，彷徨當路岐。贈君青萍劒，勸君碧王巵。千秋竹帛勲，歲寒以為期。

其三
白雲棲嚴壑，神龍在淵水。一旦風雷合，雲忽從龍起。士懐經世略，偃仰困百里。冠盖見督郵，丈夫未為耻。忍性益未能，古賢每如此。修塗御輕車，發軔自兹始。去矣吾康侯，皇悰方眷爾。

代徐生送王令
丈夫賤雷同，貴在相契心。壮士報知己，義氣輕黄金。鐘子去不返，伯牙為毁琴。我侯東山豪，識我多士林。歘然乘雲起，棄我南山岑。仰觀鵾鵬摶，羞為籬鷃吟。安得天風發，霄漢相追㝷。

何粹夫寄詩因次其韻
粹夫厭紛華，滔滔付流水。雖然陟九卿，未能博一喜。台衡倘虚席，姚宋不專美。譬之萬木林，獲兹千尺杞。向來寄我詩，麗藻燦文綺。上言報明君，下言知進止。風簷展之讀，馨香浹牙齒。謂我如芙蓉，涵影清波裡。四海兄弟中，以我為知己。我心欲報之，潔身而已矣。歲寒盟勿渝，百年事乃已。
【附】粹夫詩
我愛王渼陂，芙蓉映清水。香風入人懷，見者無不喜。學問高一時，詞翰復兼美。共言宜禁林，誰遣落荊杞。鼎食羞素飡，林居貴黄綺。彼此得失間，可以一笑止。我懶世事疏，躬耕甘没齒。誤蒙聖主恩，復綴班行裡。碌碌逐隊行，平生愧知己。世路機阱多，吾亦將逝矣。緘書報同心，西望何時已。

東原晩歸（以下和對山子。）
冉冉西頽日，流暉映碧嶂。幽人坐釣石，濯纓弄清漾。旋車歷巖阿，歸巢聞鳥唱。感興托古詞，淵泉出瀏亮。誰知胸次中，拍拍春醖醸。

罨翠樓聽歌
憑空覽蒼翠，登兹百尺樓。春風蕩擊筑，高歌發秦謳。梁間轉流麗，雲際廻歌喉。陽春寡酬和，佳人不可求。恍疑碧桃謝，景與瑶池牟。曲終意未極，青楓生遠愁。

答徳充
小宋經世略，悠悠違寸心。元方清廟器，寥寥希賞音。共隱邰城曲，文豹霧露深。箎鳴塤乃答，壮遊老已侵。白首式相好，感歎斯干吟。

滸西遊覽
往春遊滸西，堂構何巍然。蒼筠夾修徑，群卉呈芳妍。佳魚取作膾，清泉茗可煎。微謳發皓齒，舞䄂翩翩焉。春日足娱樂，為賦行樂篇。

有懷同約諸公
君家世爵堂，自謂門為蓽。洒掃延友生，展轉如首疾。忽聞雷雨至，惟恐車馬窒。長歎憂益深，微吟筆載述。洋洋伐木篇，千秋情可匹。

世爵堂宴集
修短各有期，蚩氓慕廣成。何如飲美酒，設宴羅華楹。君今有令客，一座都為傾。客本服髙誼，投君膠漆情。乃從遠方來，佳會固有名。主獻南山壽，客報琚與瓊。乘風步前軒，仰見浮雲征。徘徊撫朱絃，感歎歌載賡。但循林壑性，非敢薄公卿。

再宴世爵堂
諸君英邁姿，學道各有成。屏居謝人事，浩蕩無拘擰。濯纓在滄浪，簮組非所榮。朅來遊滸西，慷慨愜主情。灑掃陳八簋，高堂敞虚明。佳人理瑶瑟，四座春風生。有酒旨且多，修几羅翠甖。主壽客不辭，流連殘月傾。願為比翼鳥，何求千歲名。不見古烈士，慕義黄金輕。

對山草堂宴集
對客輒弄笛，平生桓叔夏。花時携妓遊，豈讓東山謝。滿谿花正香，何必黄四娘。雪兒歌楊柳，花奴行玉觥。斜陽掛遠樹，勿用傷遲暮。不見平津侯，一朝起徒步。漢殿影娥池，吳宫香水谿。昔人那可見，唯有烏夜啼。

沜東眺望
邰城多奥區，古今發靈祕。岡峰揖南山，川流赴清渭。孕兹豪傑才，豈惟草木翠。我明康尚書，蒼虬起溝澻。彌綸奪天工，斯文幸未墜。曾孫步承明，見者無不㽻。駑馬追驊騮，奔馳亦勞瘁。暇作沜東遊，非緣修褉事。瞻眺及嘉辰，嘯歌挾同志。登髙復臨流，情諧即舉觶。詩成詫揮毫，推敲或苦思。遲速惟所云，難倣金谷例。

登罨翠樓眺望川原
雄㙕挾長川，紆廻開復合。傍有鷗鷺洲，蒲柳蒼翠匝。興在水與山，誰能老一圜。今日上君樓，憑闌一解顔。相逢且飲酒，人無金石壽。富貴如浮雲，白衣忽蒼狗。

經漆村覽有邰古蹟
芳村烟火稠，堪信古為縣。綿亘見沃野，平林欎蒼蒨。君本有邰人，地志頗諳練。挾客西南來，指點舊郊甸。不審后稷㞐，或恐他朝殿。殘甓與斷礎，往往草中見。或為牟麥墟，或為霖潦淀。陵谷竟難窮，遲廻目欲眩。惟彼終南山，繄自鴻濛奠。渭川經其北，勝㮣良足羡。

過慶善宫
皇天頗厭亂，太宗當其衝。天戈起晋陽，矯矯雲中龍。乃知溝澮間，神物固難容。誕育在兹壤，山川靈氣鍾。清渭環其區，終南如堵墉。遺宫閴蕭爽，朝暮聞清鐘。宫前斷碑卧，雨深苔蘚封。土民或拜舞，卜歲求豐凶。樵牧不敢入，亦欽王者蹤。客從滸西來，經此南課農。下馬瞻閟像，進止還肅雝。

渭河泛舟
北渡渭河水，南上碧雲峰。峰頭何所有，離離多古松。松根白茯苓，味若春酎醲。食之可飛步，飄渺烟霞蹤。

彭麓山房宴集
空有紅珊瑚，盈盈髙數尺。持之愽村酤，反為農父搤。相逢不一醉，别後怨疇昔。我今有美酒，來坐松下石。勸君君不飲，騎馬將安適。不見桃李花，落盡五侯宅。

同濛溪觀仙遊潭（和對山止此。）
潭水黑到底，龍卧疑有靈。我昔恣登眺，稅駕仙遊亭。其北有古洞，馬融嘗閱經。其南多蒼山，一一如畫屏。杳靄翠微間，梵鐸忽一聆。有時煑山茗，繫瓿汲中泠。劃然風雨作，浩渺如滄溟。浮雲倐聚散，山鳥歌不停。同遊五六人，相將醉復醒。歸來憶佳景，夢寐瞻娉婷。兹聞群公遊，信宿棲雲扃。勒彼潭上石，萬古遺芳銘。

怨詩
受侮亦孔多，中懐不可道。秋風吹我心，如飢復如擣。（一解。）斗粟尚可舂，尺布亦可縫。如何骨肉親，二人不相容。（二解。）君非少壮姿，我已白髪翁。如何立談間，怒氣相撃攻。（三解。）逝者亦云已，生者宜相親。不見阿峰墓，怨宿蓬蒿塵。（四解。）脊令飛在原，棠棣亦韡韡。忍君二十秋，不我以為悔。（五解。）彎弓將何為，垂涕以相告。君心如可移，怡怡以終老。（六解。）

松坡
欝欝長松枝，托根幽澗潯。黯然鐡石姿，不受雪霜侵。蒼虬巧蟠屈，棟梁非所任。杳靄烟雲浮，匠氏竟莫㝷。有時清風生，或聞竽籟音。仙人王子喬，翩然下其陰。獨坐吹玉笙，相將玄鶴吟。曲終乘之去，翺翔蓬萊岑。

讀寒山子詩四首
貪夫狥財貨，捐生竟莫悟。下士戀名爵，滔滔不返顧。蒼山敞巖洞，白雲團其户。泉石豈不佳，孰能棲烟霧。三復寒山詩，感歎傷遲暮。

其二
避世風顛子，蓬頭脚不韈。身卧寒山雲，心似秋潭月。嬉遊狎豐干，時時徂貝闕。仰天忽大笑，海鶴唳清樾。揮毫向山壁，龍蛇動崪矹。流傳千萬祀，芳名詎能没。

其三
淼淼江河水，風行自成文。盈盈荆山瑛，雕琢喪其眞。才士競虚名，吟多徒損神。譬彼鸚鵡鳥，解語終非人。安得遯世翁，中扃絕埃塵。

其四
髙士眇冠組，雅志在泉石。以彼飡霞腸，兼之眠松魄。朗吟發天籟，笙竽音皦繹。態若春空雲，靄靄無定迹。為謝夸毗子，紛紛竟何益。

悔詩五首
詩人憂鮮終，君子慎末路。予齡六袠餘，中夜徘徊顧。聲伎娱耳目，萋斐被讒妬。翻令黄口群，乃為皤髪蠹。往者不可追，兹予灑然悟。誓言處幽閴，閑情水東注。

其二
履霜識堅冰，哲士睹未萌。云胡連枝雛，化為止棘蠅。蕭墻伏干戈，陰妖蝕陽精。爾悛若罔豫，爾及悔何勝。安得回乃心，永結骨肉情。

其三
燕雀處堂幕，不悟棟宇焚。乃亦嘗歎息，乃今若罔聞。术心良已朽，外飭采色文。屠竪口誦佛，手刃靡朝曛。乃今骨肉間，胡以殊所云。嗟予抱沉憂，逖矣方離群。

其四
誤履陌路塵，蹉跎逾十春。豺狼眠我旁，贅疣災我身。朱顔成醜老，緇髮變為銀。妖魅欣隕㓕，聲伎猶相親。衆口欻沸騰，流言難具陳。骨肉尚有然，何况行路人。無如學掃軌，端㞐足怡神。

其五
藹藹青衿子，遺經煩指迷。中抱鴟梟心，詭為鸞鶴啼。一朝露其眞，噬母如啄泥。為語門墻徒，勿並逄蒙棲。

詠懷詩四首
丈夫處世間，秉志植綱常。策勲稷契儔，致主希虞唐。英賢慕華風，竹帛有遺芳。若人豈非美，時屈志莫揚。棲遲衡門中，歲暮徒悲傷。

其二
孔門陳四科，顔閔徳行尊。吉甫燕張仲，孝友古所敦。世降風教微，斯道曰以淪。藐躬棲鄕閭，綱常誼頗存。勗哉暮勿渝，庶以貽後昆。

其三
文苑競雕綴，氣骨卑以弱。矯矯滸西子，力能排山嶽。先秦泝淵海，班馬啓扃鑰。嗟予坐遲暮，發憤乃願學。安能謝駑策，蔚然虎鳯躍。

其四
崆峒起朔方，流風振大雅。同心二三子，信陽馭天馬。六義闡幽微，騷漢出揮洒。盲聵濫提挈，自慚精力寡。二墓宿草繁，哀傷涕猶瀉。

懐粹夫
悠悠勞我思，美人在河内。偃息明月巖，飡霞吸沆瀣。隔别數經秋，歲序不少貸。伯勞與飛燕，東西歎違背。願為比翼鳥，飛遊洽情愛。

喜晴二首
秋霖滯晨夕，瑶空倐朗豁。時禽閧旭暉，候僮啓扉箔。偃卧恆栖遲，忺霽差蚤作。叢篁匝虚牖，迅飇逐馴鶴。微驅豈外求，嘉賞胡不樂。楚騷勿復陳，文苑欣可託。

其二
壮齡謝珪組，林棲迫桑榆。濯纓清渭流，策藜紫閣隅。鳴鳥瞻岐陽，擊壤懷康衢。習幽塵慮銷，覿景佳興敷。芳醑聊獨親，徒歌孰與俱。枯桐縆朱絲，風簷良足娱。

雜詩十四首
南山挺蒼松，中林産靈芝。靈芝和粹凝，蒼松霜雪姿。雪姿清廟材，和凝間世奇。二物不相肖，于世各有宜。

其二
南海有佳人，容貌絕代無。被服芰荷衣，綽約冰雪膚。飄風自南來，寄我珊瑚株。珊瑚未足貴，將以結驩虞。我欲往報之，道阻不易趋。惟當佩茝蘭，芬香慎勿渝。

其三
皎皎天邊月，粲粲樓中女。盈盈離繡户，黙黙理砧杵。嫋嫋凉風發，颺颺纎袂舉。明月照女心，深閨誓獨處。

其四
夸父逐太陽，居然走且僵。醜女苦效嚬，佳人哂其傍。拙工代班輸，血指空徬徨。巧拙妍醜殊，天賦固有常。蚯蚓擬蛟吟，云胡不自量。

其五
中林虎豹群，白日遊山麓。蚩蚩採樵子，往往葬其腹。山靈靡禁訶，虞人畏莫逐。騶虞尠光輝，垂首匿深谷。

其六
秋江産芙蓉，容華何皎皎。其上巢鵂鶹，其下多蔓草。我欲采此花，蒺藜被長道。歎息起中夜，只恐凋落早。

其七
豫生狥智伯，子房報韓仇。斬衣死趙襄，紆策植炎劉。成敗固有殊，雅志各能酬。青史垂嘉名，千秋耿未休。彎弓射其師，歎息逄蒙儔。

其八
巢居知天風，穴居知天陰。君子貴未然，志士多苦心。蟋蟀戒太康，鹿鳴媚徳音。處陋職思憂，在位有荒滛。秋蘭棲幽谷，春花耀上林。浮世競炫赫，貞閑古所欽。

其九
傳說感商宗，乃在版築間。恭黙洞幽微，夢寐覿芳顔。旁求肖厥像，置諸青雲端。對揚樹鴻猷，匹美阿衡班。嘉靖興殷邦，萬祀名不刓。孰云蹈遐軌，繆妄起哀歎。

其十
周公扶王室，管蔡有流言。云胡骨肉親，萌兹釁蘖端。跖惠出同胞，聖愚梟與鸞。桓魋戕仲尼，瀚海揚波湍。賢哉司馬牛，憂傷涕汍瀾。乃知崐岡㘭，玉石固錯盤。斯道無古今，哲士宜自安。

其十一
髙樓有怨婦，歎息當囱牖。昔為傾陽葵，今為含露柳。柳條易摧折，葵心終不朽。女蘿附松枝，貝錦罹讒口。讒口會有明，松枝固耐久。君無棄賤妾，終以奉箕帚。

其十二
神駒日千里，産自渥洼潯。龍種豈數有，間世未易尋。駑駘騖康莊，鳴鑾氣駸駸。伯樂久已徂，王良非其任。老驥伏槽櫪，躑躅有哀音。

其十三
牽牛在河北，織女處其南。鵲橋未易成，銀漢不可探。卉木有連理，蟲有蟨與鶼。牛女會有期，誰云涕泗涵。豈似陽臺雲，空令夢寐瞻。

其十四
簷宇蟋蟀鳴，感茲秋夜長。紈扇生怨悲，牛女限河梁。寒露零堦除，衆草凄不芳。浮雲蔽魏闕，一别永相望。中夜起浩歎，縱横涕沾裳。

渼陂集卷三　詩　七言古
四皓圖歌
征夫血染長城地，諸生魂落咸陽市。博浪沙中客漫驚，商顏山下人先避。沐猴授首烏江底，汗馬論功未央裡。上皇生兒與仲多，戚姬有子眞如意。鼎足摇搖誰與扶，吃口期期亦是愚。赤松黄石有仙訣，具書奉幣奔山嵎。㝠鴻徒侣雲間落，野雞母子宫中躍。漢庭羅網竟何為，商山芝草仍堪嚼。芝草幾莖經幾春，商山此日無此人。楸枰散亂隨流水，松桂蕭條空白雲。髙車駟馬憂方大，龍湫虎穴人爭坐。立志不從東海遊，甘心况受西山餓。千古閒情笑我癡，四翁不見使人思。聊對畫圖歌一曲，疑聞風雨下長陂。

畫龍引
江邊野叟方投筆，老龍走水水潏潏。雲屯雨濕萬山黑，山下疾雷破幽窟。子髙盡龍老成癖，時有天龍下其室。樂安寺壁多鬼神，㸃睛飛去天怒嗔。世間好事轉希差，却把畫龍畫作畫。吁嗟野叟漫得意，爾亦筆端一擲戲。古來好龍如好士，不好眞龍好形似。君不見江潭千尺黑到底，下有蛟龍卧不起，掛壁擾擾蜥蜴爾。

睹官軍赴潁上歌
銀鞍繡甲劔在腰，馬鳴十里風蕭蕭。羽旗猶轉杏花塢，鐡騎先過楊柳橋。將軍妙手逞輕捷，一箭飛落雙皂鵰。道傍觀者衆如堵，奔走流汗喜欲舞。老父歎息忽不樂，暮年今見持戈斧。七日賊圍潁上縣，一縣萬人命如線。聞說提兵李僉事，日夜登城奮孤戰。城中婦子愁唧唧，恨不人人生羽翼。晨炊走汲井水竭，夜號聲繞春雲黑。步兵間道單身出，簡書馬上飛來急。豈謂轅門坐風雨，不念愁城卧荆棘。叢侍郎，馬部督，請君蚤發元戎纛。凈掃烟塵四千里，我亦西歸杜陵曲。

周將軍歌
十五學擊劒，二十學用兵。猿肱燕頷將門種，丹書紫誥金櫃盟。大明天子自神武，日向虞階舞干羽。渥洼龍駒滿帝閑，越裳翡翠來天府。長纓欲請繫單于，廟堂勿用開疆土。歲月悠悠老將至，封侯萬里無由遂。被酒酣歌缺唾壺，臨風雄辯揮如意。大兒蟠胸五千卷，紅雲留侍通明殿。元孫指掌八陣圖，青春拜受將軍弁。將軍卜築淮水濆，買田盖屋栖白雲。刀斗漫隨程不識，園林恰似何將軍。垂楊裊裊細烟霧，短竹瀟瀟繁雨露。芰荷香散碧池風，琴樽興戀青山暮。山中甲子經七旬，堂下曾孫看幾度。劍舞時令膽氣粗，鏡光長許仙顔駐。跨馬夜射南山石，鞲鷹曉獵中山兔。射獵年年樂未央，山谷小虜今跳梁。棘門霸上眞兒戲，野草飛沙空戰塲。浮生感歎雪盈首，世事蹉跎柳生肘。埽塵時復看龍泉，安得將軍却少年。

畫葡萄引
漢武唯知貴異物，博望常勞使西域。大夏康居産富饒，胡桐檉柳非奇特。獨取葡萄入漢宫，遂遣天王親外國。當年肉味厭侯王，今日霜根徧西北。吾家十畆後園裏，長條幾架南山側。龍鬚時裊水風斜，馬乳盡垂秋雨色。故園一别驚風雨，畫圖相對思鄕土。青錢已辦雇河舟，白首行看住草樓。但願千缸釀春酒，未須一斗博凉州。

彭少保時雨亭
少保出車天意歡，好雨隨車意未歇。去住何妨滯玉騘，沾濡猶記辭金闕。淮北淮南小麥熟，健婦把鎌兒放犢。南風拂拂吹劔門，家家小麥如雲屯。花下同來飲白酒，山中不去逐黄巾。人思少保如思母，暫時望見能歌舞。紫綬翩然覲北辰，彩毫為爾題時雨。潁州亭子天南東，閬州亭子髙插空。英雄過眼去即㓕，只有芳名殊未窮。君不見南國甘棠非舊陌，萬歲千秋思召伯。

賣兒行
村媪提携六歲兒，賣向吾廬得穀四斛半。我前問媪賣兒何所為，媪方致詞再三歎。夫老病卧盲雙目，朝暮死生未可卜。近村五畆止薄田，環堵兩間惟破屋。大兒十四能把犁，田少利微飯不足。去冬蹉跎負官稅，官卒打門相逼促。豪門稱貸始能了，回頭生理轉局縮。中男九歲識牛羊，雇與東隣辦芻牧。豪門索錢如索命，病夫呻吟苦枵腹。以此相顧無柰何，提携幼子來換穀。此穀半准豪門錢，半與病夫作饘粥。村媪詞終便欲去，兒就牽衣呼母哭。媪心戚戚復為留，夜假空床共兒宿。曙皷鼕鼕鷄亂叫，媪起徬徨視兒兒睡熟。吞聲飲泣出城走，得穀且為贍窮鞠。兒醒呼母不得見，繞屋長號更蹢躅。觀者為灑淚，聞者為顰蹙。吁嗟猛虎不食兒，更見老牛能䑛犢。胡為棄擲掌上珠，等閑割此心頭肉。君不見富人田多氣益横，不惜貨財買童僕。一朝叱咤嗔怒生，鞭血淋漓寧有情。豈知骨肉本同胞，人兒吾兒何異形。嗚呼！安得四海九州同一春，無復鬻女賣兒人。

隆慶貞女辭
妾身已許君，君死不待妾。羞將往日憶君心，縫裳又作他人業。妾心已逐君，君死妾已絕。生不同室死同穴，與君化作雙蝴蝶。連理枝頭相逐飛，萬歲千秋永不滅。

給事中張士元謫貴州驛丞夢神語之詩聊紀其事
張君憂國如賈生，感激獨坐雙淚横。朝持諫書奏天子，要使四海之内一時歌太平。諫書滔滔太切直，天子覽之勃然變乎色。烈風震電不可已，夕貶瘴鄉萬餘里。明日稽首辭闕庭，西風灑淚何瀰瀰。臣去一何輕，臣身未足惜。只恐反覆間，周行生杞棘。瘴鄉到日如中國，扶持盡賴神明力。遥向滇南望北辰，不見長安還下泣。夜䆫隠几愁多夢，耳畔新詩誰朗誦。孤臣一日腸九廻，獨有神明為爾痛。孤臣舊是玉坡仙，青雲佇看來翩翩。天子見之為歡顔，淚痕拂拭衣䄂乾。

張方伯畫圖歌
山矗矗，水粼粼。青松千尺下臨壑，蒼苔數畆凈無塵。清風不斷吹客衿，掃石獨坐彈鳴琴。九嶷望盡寒雲渺，五絃音歇南風少。秦筝沸夜玉階春，齊竽吹月花樓曉。鍾期已逝不可㝷，元亮歸來誰與道。元亮鍾期勿復陳，知音今日是何人。山矗矗，水粼粼。

其二
王質爛柯何渺茫，謝安折屐終倉皇。宫中爭道有奇禍，殿前賭郡寧堪作。清閒惟是山中人，占斷青山無四鄰。楸枰獨展不呼伴，只恐輸贏生怒嗔。人世反覆局面多，機心無柰白頭何。座上英雄空歎息，山中歲月易消磨。憑誰寄與商顏翁，莫信留侯遊漢宫。

其三
山人愛書如愛酒，一帙悠悠不釋手。平生過眼五千卷，世事浮雲我何有。青春董子常下帷，白首伏生能解疑。鄴侯牙籖誇滿架，新若未觸人共嗤。世上紛紛遊蕩子，飽食不覽霍光史。漫道臯夔不讀書，用心只學羲之字。更有山東老學究，一部論語分前後。藏心未有五車餘，赤手何由補天漏。

其四
古人作畫鐵筆强，漢有關羽晋長康。王維輞川石刻新，子瞻墨竹光嶙峋。山翁白髪老空谷，古文萬卷填胸腹。興到有時臨畫圖，東絹淋漓横座隅。等閑揮洒能逼眞，信手變化疑有神。吳淞秋水影澄澈，并州剪刀剪不絕。薇垣主人氣磅礴，廟堂堪寄經綸託，請君提筆上麟閤。

三老圖歌為孫方伯賦
一老手持赤玉莖，童顔素髪星為睛。一老宴自瑶池歸，蟠桃春露猶未晞。最後一老碧瑶笻，秀眉數寸雙頰紅。三老並是千歲翁，相將來過薇垣東。薇垣仙人瀛海客，青瑣當年著標格。雨露暫作河山春，風雲終住神仙宅。佳音未許傳青鳥，壽域爭看下三老。一笑相携入帝鄉，對圖歲歲人長好。

同康侯觀胡公泉歌
鄠西丈八村東側，平地湧泉映空碧。繞岸圓甃幾十圍，澄波到底餘五尺。石罅暗瀉東北流，旱亦不竭潦不溢。東北萬頃樹𥝧稏，歲資灌漑蒙膏澤。泉頭廟貌祀胡公，歲久傾圮委岡脊。康侯歎息語父老，新廟亟成何煥赫。侯來呼我共遊眺，匆匆下馬日已夕。刲羊釃醑妥靈畢，下走覓泉憇苔石。水面綠萍命埽拭，雲影天光可指畫。泉眼觱沸底見沙，荇根游泳鰍與鯽。時維二月雨新霽，花柳映帶春拍拍。汲泉煑茗試一啜，頓覺清風生兩腋。康侯興狂起欲舞，嘯歌聲激浪花白。人言康侯文雅世無匹，只恐天子召之臺端簮白筆，難戀此泉常挾客。

代送康汝修
鄠鄉醝酒能醉人，離懐萬斛不可洗。南風吹雨急如注，似為吾人留客止。須臾雨歇清風來，周行迢遰雙旌開。千村萬村走赤子，留君不住徒為哉。君歌朝元曲，我歌長相思。何時青雲端，寄我碧瑶枝。瑶枝亭亭出仙家，恍忽能開五色花。逢人若問眞消息，太行王屋生琪葩。

三島篇贈汝修
蓬萊雙闕盤雲起，宫墻近接瀛州水。瀛州仙子白玉堂，摇影宛在水中央。花前兩兩騎玄鶴，樓上時時咏鳯凰。鳯凰玄鶴棲瓊島，春風翠長金光草。公孫東閣許重開，旌陽拔宅不難到。夾道氤氲紫氣通，龍池碧蘸明光宫。青瑣夕郎鳴珮入，烏臺柱史諫書同。柱史夕郎氣勃烈，須臾叱咤風雷别。一水瀛州咫尺間，並遊霄漢稱三絕。霄漢仙人扶紫宸，雨露能為四海春。萬里越裳來翡翠，近時帝苑走麒麟。明良千載賡歌發，洒翰平分漢宫月。臯陶已見奪天工，山甫㴜能補衮闕。衮闕年年補綴齊，方壺落落五雲低。雲裡群仙回首望，一仙新起太行西。

代雙溪子送王念覺
雙溪之水能釀酒，倒盡玉壺君住否。雙溪之濵多楊柳，折盡柔條竟分手。雙溪之頭明月光，我往取之為玉璫。請君佩之朝未央，清風隨步聲琅琅。明月在溪君在闕，團團一様清光發。舉頭見月如見君，君心應似溪頭月。

黃河篇壽少保臯蘭彭公
崐崘髙幾許，危峰挂北斗。日月隱蔽為光明，鸞鳯紛紜集瓊囿。萬窟晶熒星宿海，奔雷噴雪蛟龍吼。迢迢疑與銀河通，滔滔勢帶金城雄。千年玉汭含靈氣，一日金城産鉅公。産鉅公，金城下，臯蘭草木盡為赭。不教腹内崐崘蟠，那看筆底黃河㵼。黄河東流入海門，公亦立朝媚至尊。萬里之塵隨手埽，五湖之水開口吞。斷鰲之勇扶地軸，批鱗之氣排天閽。天閽一何髙，公歸一何早。竹樓住近大河隈，祥雲望入崐崘好。崐崘原是神仙宅，往往紅顔生羽翮。星槎曾泛河源使，仙根久種蟠桃核。蟠桃結實經幾春，河水成醅不計旬。酌河水，祝公壽，安期羡門公左右。浩歌酣飲年復年，黄河如帶公白首。

馬嵬廢廟行
秋風落日馬嵬道，道南廢廟顔色新。立馬踟蹰問野叟，野叟須臾難具陳。請予下馬坐樹底，展轉欲語還悲辛。正徳丙丁戊己年，寺人氣燄上薫天。寺人原是馬嵬人，大築棟宇求福田。馬嵬鎮裡東嶽祠，一時結構何參差。瀆神媚鬼意未休，浸滛及漢壽亭侯。方岳郡縣為奔走，檄官牒吏爭出頭。占民畎畆不與直，費出帑藏多蟊蠈。工徒淋漓血滿膚，晝夜無能片時息。東樓西觀對南山，巍巍新廟落何棘。木偶盡是金縷紋，驛車輓載自京國。翩翩羽客招呼至，考鍾擊皷空坐食。更有文章頌功徳，穹碑大書為深刻。我本田家孟諸野，但認犁耙字不識。往往才士過吟哦，盡道台臣與秉筆。聽來依稀記姓李，云是文章名第一。豪華轉眼不足恃，乾坤變化風雷異。寺人已作檻中囚，道路忽傳邸報至。百姓歡呼羽客走，殿宇塵生誰把帚。當日台臣尚秉鈞，寄語縣官碑可掊。横曳碎擊亟掩藏，至今文石埋郊藪。予聞野叟言，坐來生感激。赫赫台臣苟如此，寺人微細何嗟及。月明騎馬陟前岡，仰天一笑秋空碧。

昔年行贈閻公甫
昔年吾與滸西子，騎馬東遊長安市。長安貴人倒屣迎，眼中落落誰知己。是時公甫甫三十，布袍擾擾紅塵裡。鸞鳯從教燕雀欺，鱔鰍不信蛟龍起。滸西祖姑君祖母，拉我訪君君出户。眉宇彷彿近山公，風神不說王夷甫。相逢却恨我頭白，握手論心喜欲舞。擊筑漫呼高漸離，㝷春共入桃花塢。花前沽酒邀明月，徘徊月下歌金縷。當歌對酒曾語君，扶摇未久摶青雲。奕世還須視烈祖，致身切勿負華勲。别來幾何吾已老，使車西下長安道。馬嵬剛見埽松囬，鳯池又報東歸早。公甫公甫勿忘予，終南太華名不虚，昔年之語今何如。

畫雪竹歌為羅大參賦
渭川萬畆盡平地，紫鳯欲下空徘徊。誰將一匹好柬絹，捉筆信意隨剪裁。長竿凌雲何高孤，怪石半壓青珊瑚。漫空雪片大如手，亭亭不受玄㝠呼。密葉蒼翠那復改，獨立崚𡾓傲眞宰。彷彿避世餓西山，恰如結憤逃東海。東海月出寒雲端，時聞環珮聲珊珊。瓊瑶滿地不可埽，月底仙人乘彩鸞。彩鸞飛去歸丹穴，蒼翠常留舊稍雪。聊擬形容落圖畫，萬古英雄仰髙節。

南山篇壽寇封君
南山八月秋氣豁，芙蓉萬朵翠如削。金風暗度長安城，桂花香繞中丞閣。中丞樓閣對南山，太乙諸峰指顧間。雲中冉冉下仙子，花底時時鳴珮環。珮環仙子笑相揖，殷勤為獻南山什。中丞簡在帝王心，阿翁名著神仙籍。翁家元往大行西，逸氣凌雲五岳低。斗米早辭彭澤縣，扁舟曾到武陵溪。鯉對爭誇過孔庭，鵬摶俄見起南溟。留都風采韓京兆，秦國歌謡宋福星。福星耿耿河山表，帝心豫悦推恩早。雙龍誥出五花新，豸緋繡映腰金好。金緋掛體何輕徤，南山坐對開瓊宴。藍田為斚玉參差，渭水成醅春㶑灔。中丞拜舞阿翁喜，勝事人寰能有幾。長教移孝補天工，南山萬壽翁堪儗。

春暮歎和對山子
春風吹白日，飄蕩無停時。明朝忽復見日出，青春不返那得知。楊柳陰陰一徑微，落花遊絲雙燕飛。桑落酒香碧玉壺，美人不來空我思。印何纍纍五鹿客，自快幾時飜自𢝇。何如扁舟泛五湖，長遊不受人促迫。磊落誰似滸西君，春日題詩許我聞。欲擬剪裁那可得，恍忽變化春空雲。

滸西行和對山子
猛虎伏空山，怒廢千夫力。虎心如我知，日久亦可㥾。吁嗟世人心，反覆安究極。對酒休憂白髪新，看花且趁青春色。鷽鳩斥鷃亦能樂，扶摇何必垂天翼。滸西夫子藐世人，胸中别有千斛春。文章氣凌漢太史，科斗書輕王右軍。飄風自北來，寄我䨇錦文。邀我去遊滸西曲，花前坐玩湋水紋。泥封未破桑落酒，錦瑟先招翡翠裙。我亦平生愛歌舞，向來慷慨成虚語。千里命駕羞呂生，雪夜王猷誰復許。白駒皎皎食君塲，風流盧駱王與楊。棲息忽看夜月滿，登眺不知春日長。春日同遊各盡興，夜月多情還舉觴。太平不飲果何待，顧乃眞醉非佯狂。君不見古來治老苦無藥，坐見桑榆影閃爍。子有酒食當及時，何不鼓瑟日喜樂。笑我田舎翁，未能游雀躍。不及諸君山水情，亦有草堂在西郭。

二硯歌
壽春薛生索我文，臨别贈我端溪硯。此硯面有鸜鵒睛，古以有無辨眞贗。寒結溪雲氣杳冥，晴暴海日色黯淡。兔毫長藉雨露滋，秋烟忽動波濤濺。携歸蹉跎二十載，暮暮朝朝惟我伴。眼昬不善蝇頭字，文多賸有牛腰卷。千金吳鈎未足貴，連城楚璧誰復羡。吾聞古硯佳者多，才人學士爭洗磨。歙州龍尾太價髙，鄴宫銅雀柰爾何。吾家得此良亦足，更有一片蒼似玉。古書標為夷陵石，往歲得自現山麓。嗚呼如此二硯者，子孫保之慎勿失。尋常富貴浮雲耳，惟有文章煥星日。

哀陳生
吁嗟陳生將門之種學海遊，昂昂如在鷄群鶴。圯上耻拜黄石公，天邊要登紫薇閣。三冬經史映雪壁，十年聲華滿秦郭。吟詩自得少陵意，下筆爭看魯公字。廣寒伐桂非難事，曲江看花可立至。看花伐桂氣成虹，霜蹄一蹶悲朔風。抛却風月五千篇，獨玩春秋十二公。春秋親出化工手，諸傳紛紛費析剖。蹊徑不落公羊徒，衮鉞要識泣麟叟。泣麟衮鉞未易測，探索展轉成枯朽。吁嗟陳生眼底那能有，向來訪我城西藪。拜我通家丈人行，鷄黍淹留陪几杖。論文不知山月上，情酣不醉梨花釀。試目青雲看鳯翥，一夕寒霜隕玉樹。秋燈風雨灑囱户，惆悵為生歌楚賦。

壽星圖歌
老人微笑騎蒼鹿，白猿前控如僮僕。黑猿折得紅梅枝，橫擔織篚青錦絲，篚中五色瓊瑶芝。一猿村醜不可當，並騎鹿後何太狂，似覺耳畔風浪浪。長松影掛春月髙，月下蝙蝠來飄飄。三三兩兩同見招，喜迎春色遊紫霄。老人元是南極星，阿誰變幻浮丹青。懸之吾家春雨亭，恍如四壁開蓬瀛。南極耿耿長麗天，大明之祚磐石堅，皇帝陛下壽萬年。

時雨篇（并序。）
中丞閔雨，寔乃有秋，寵命會臨。明陟三品，輿人誦之。渼陂山人采之，為《時雨篇》云。
今兹來牟已苦薄，四月五月更不雨。秋糓有子堪下土，秦郊耒耜滯莫舉。農父傷心涕横流，蚩氓謀入南山阻。五月欻過六月來，炎飈徧野飛浮埃。肉食紛紛誰復憂，松石先生心慘哀。先生元是三楚英，帝命掌我中丞臺。全陝蒼生百萬姓，中丞視之如嬰孩。眼見亢陽體似炙，焦勞晝夜廢寢食。東禱華岳西太白，遣官四出走赤日。自握瓣香謁靈宇，靡神不舉發胸臆。草屦布袍色枯瘁，仰天浩歎還下淚。天心允若百靈順，六月辛未雨斯沛。滂沱三日既霑足，遠邇趁晴舉我耒。以後有雨常及時，禾黍芃芃森可愛。時届三秋天雨霜，百糓告成各有態。野人把鎌笑且舞，黄粟累累見雙穗。丁壮在田婦子饁，貧兒横擔富者載。吹竽擊皷迓田祖，潔爾犧羊為報賽。社酒斟酌老瓦盆，坐中一一聞話言。此雨元自中丞得，天髙海闊難為恩。秦人滿路歌有年，帝念中丞錫寵偏。黄金横帶爛生花，紅玉押勑來自天。如今大旱天下同，霖雨方思傅說功。只恐中丞留不能，翩然北上明光宫。坐令四海樂歲豐，甘澤不獨秦人蒙。

畵魚歌
禹門三月浪拍空，疾雷破山驚老龍。老龍不起鯉魚起，咫尺風雲萬餘里。乘勢一躍九千丈，洪濤近接天池水。只今四海愁困窮，歲乃大旱天無功。嗚呼鯉邪爾亦雄，胡不變化沛霖雨，徒爾游泳天池中。

秋泉歌
山人好弄秋泉月，白髪垂肩脚不襪。高眠悠悠枕碧石，長嘯時時繞清樾。芝山李生揮彩筆，畫出秋泉影突兀。泉影盈盈月在天，山人坐弄年復年，我為一賦秋泉篇。

渼陂集卷四　詩　五言律　五言排律
夏日樓居漫興（三首。）
一榻高樓上，蕭然野興存。雀喧鄰樹晚，雨暗寺鍾昏。問字兒能讀，躭詩客共論。吾生眞可樂，俯仰任乹坤。

其二
為吏元非冗，心清境自幽。微風醒客夢，片月下書樓。味淡蔬欣軟，陰凉樹憶稠。年華嗟易過，學業愧前修。

其三
世㤗容吾拙，官閒似隱居。苦吟遲得句，倦讀卧看書。山色憑闌外，花香退食餘。老親身更徤，千里寄雙魚。

夜雨（二首。）
夜雨清無寐，秋蟲響易哀。庭除紛葉下，樹杪自風囬。戎馬連城發，鄉書隔歲裁。路難歸未得，頗覺壮心摧。

其二
秋至多風雨，冥冥起夜寒。幕深藏燕寂，壁迥落蠅殘。故國繁歸夢，親朋少舊歡。隨身有書帙，且爾就燈看。

夜行
十月清淮道，南風白晝多。夜陰波始静，湖口險能過。遠岸投漁火，來船避棹歌。垂堂知有戒，無柰宦途何。

白髪
白髪江湖外，清愁虎豹前。户庭眞懶出，風雨足髙眠。劍氣還衝斗，龍吟或在淵。馮唐雖易老，猶得漢文憐。

夢親
三月音書斷，連宵夢寐繁。羞看烏返哺，虚聽鵲聲喧。客舍慵彈鋏，孤城早閉門。黄昏對風雨，愁思繞乹坤。

夜晴
萬室憂昏墊，看晴此夜心。溽蒸銷暗壁，林吹沐栖禽。皓月光浮動，明河露淺深。孤臣渾不寐，徒倚白頭吟。

雪
細雨入寒夜，雪花風亂吹。節分驚蟄後，雷乃發聲時。王粲憂群盗，楊朱歎路岐。幾回唫未穩，况復髩成絲。

故鄉
雨雪今留滯，他鄕憶故鄉。春分催釀酒，燕至得開堂。山月梨花院，園風竹笋墻。舊栽四青栢，應比昔年長。

憶昔
憶昔瀛州選，凄凉老鳯群。欲將淮海淚，哭向㤗陵雲。王國風雷少，崐岡玉石焚。數奇千古恨，不獨漢將軍。

三月十五夜對月
春月雖堪愛，離人自不歡。寂寥看北斗，迢遞憶長安。吹笛關山迥，栖林鳥鵲寒。何時茅屋下，沉醉照更闌。

聞盗賊且至登壽州南城樓野望兼示避盗諸君子（四首。）
極目川原外，無言自愴神。雲山晴見楚，烟樹遠浮秦。平地干戈滿，臨風羽檄頻。西飛羡歸鳥，隨意過城闉。

其二
寇盗東南近，吾生去住難。舉頭惟見日，何處是長安。野迥愁多壘，樓髙獨倚闌。佩刀逢郡叟，垂涕說凋殘。

其三
草木陰風起，凄然慘客懐。王師思上將，地險恃長淮。薄靄浮青野，殘陽下紫厓。城頭金皷發，悄悄立昏霾。

其四
遼海留王烈，公孫慰管寧。結廬堪避盗，對客且談經。名著髙人傳，光垂處士星。清風千載下，彷彿見儀形。

官兵至盗去有作
聞道仇元帥，行兵捷有神。嫖姚眞漢將，王翦是秦人。父老持牛酒，兒童識虎臣。窮愁憐白首，懸望息黄巾。

即事
反舌何多事，過時鳴向人。麥秋仍未雨，稻隴渇生塵。幽户蛛絲動，閒花蝶翅新。日高忘盥櫛，潦倒見吾眞。

入關
客子來何暮，關門媿昔賢。首陽祠未遠，商洛路依然。飛鳥三峰外，孤城落照前。終軍今白首，非復棄繻年。

寄康五徳涵（二首。）
憶别承明殿，飄然五見秋。滸西新有業，太白正當樓。戀主饒遐思，懐予定隱憂。兩淮豺虎亂，剛喜到林丘。

其二
對策江都相，能文太史公。下帷心獨苦，遯世意何窮。天馬遺霄漢，神蛟會雨風。渭川行樂地，應不坐書空。

中秋對月
舊是他鄉月，今從故國看。但聞吹玉笛，無復憶長安。仙桂分秋早，嫦娥耐夜寒。年年約相見，爛醉草樓端。

司徒劉公用齊按察馬一兄公順同日過訪
蓽門人罕至，長者為停車。光動星辰表，春回風雪餘。憂時劉子政，作賦馬相如。却戀山人意，殷勤問索居。

胡尚書母壽辭
寶匣留皇藻，雲軿下紫霄。卜居豐鎬近，開閣桂蘭饒。舞席明萊綵，仙裳剪霧綃。碧桃春萬頃，香繞鳯凰簫。

十四夜月
碧落雨初霽，清光秋可憐。寒生桐葉露，香滿桂花烟。玉兔看人老，金樽發興偏。醉歌渾不厭，深夜未能眠。

十五夜不見月
晨起看晴旭，斜陽變遠空。濃雲垂暮野，密雨灑寒風。天亦慳清賞，蟾疑避老翁。星槎如可泛，吾欲問蒼穹。

戴生舎移竹（二首。）
西門流水岸，修竹長琅玕。乘雨移來好，新秋坐且看。扶揺丹鳯尾，杳靄綠雲團。勿用歌淇澳，吾今亦考槃。

其二
舊竹王猷圃，新移小戴家。雨深不改翠，風裊幾囬斜。鶴唳添清響，亭陰欲盡遮。青鞵有藜杖，日日到烟霞。

甲申元夕喜壽夫歸省
吾生五十七，林卧十三春。今夕亦何夕，其如春月新。燈輝鶴髪映，沙煖鶺鴒親。彷彿蓬萊上，鸞笙醉玉人。

元夕感舊
壬戌年今夜，嶅峰拱孝皇。微臣叨侍從，應制有篇章。憂國勞天聽，遺弓歷歲長。舉頭惟舊月，灑淚幾千行。

赴西村飲
城下河流淺，橋西石路分。緩行由馬性，閒卧見鷗群。近樹烟村入，迎風社皷聞。主人能愛客，泥飲到斜曛。

眼昬
春燈懸靜夜，墳典坐披翻。何日頭先白，今年眼更昬。力難窺海岳，老合卧丘園。萬卷平生志，悠悠那可論。

城南同壽夫訪李隱君
共訪羅什寺，先過窰子頭。路斜臨水岸，村奥傍林丘。野鶴栖簷樹，珊瑚拂釣鈎。林宗非我輩，慚上李膺舟。

杏花
時雨群芳潤，杏花開獨先。杖藜看霽景，對酒及春妍。乍睹仙姿麗，翻疑淑氣偏。香巢有靈鵲，日伴錦鳩眠。

滸西庄春日行樂詞（八首。）
繞屋花如繡，當筵酒瀉油。青童珠絡臂，紅妓錦纏頭。深院歌嬌鳥，垂楊繫紫騮。謝公行樂地，不羡五陵遊。

其二
裊裊鳴仙珮，盈盈出洞房。盤雲髙髻子，疊雪繡羅裳。倚柱調鸚鵡，吹簫引鳯凰。烟花春日暮，沉醉紫霞觴。

其三
渭北神仙府，春來樂事多。花枝侵舞榭，日色艷宮羅。麗曲嬌鶯妬，紅顔細馬䭾。更憐明月上，流影入金波。

其四
十二層樓外，和風醉牡丹。紫雲臨綺席，朱袖倚雕闌。嬌態含羞語，名花帶笑看。歡悰猶未厭，天際駐青鸞。

其五
武水桃千樹，湋川柳萬枝。樓臺花柳際，歌吹艷陽時。詞客緋袍貴，佳人白玉姿。髙唐新有賦，醉墨灑淋漓。

其六
迢遰南山北，縈廻渭水涯。三秦全勝地，千載状元家。歌舞青春好，壺觴白日斜。漁郎應誤入，水際有桃花。

其七
金馬當朝彦，銀魚隔歲焚。高棲丹鳯麓，閑卧碧山雲。湘瑟春風度，秦箏月夜聞。太平無一事，只合醉朝曛。

其八
春日邰城曲，風光屬滸西。川原新過雨，桃李自成蹊。瞻闕燕雲迥，歌樓太白齊。狂夫筋力退，毎至許攀躋。

獨坐
花林春晝寂，獨坐意蕭然。園蝶浮暄景，山禽下暝烟。白頭慵拭鏡，濁酒不論錢。自酌邀明月，徘徊益可憐。

晨起
晨起臨芳苑，閒行玩物華。社期來燕子，春色到梨花。地僻柴扉靜，亭深草徑斜。桃源那復見，今見野人家。

雨晴野望
夜枕聞春雨，晴郊望眼明。乾坤非有意，花柳自含情。雪映秦山近，雲連漢畤平。春鴻仍北向，借問爾何營。

亭下桃花盛開有感
築亭伐此樹，兒勸我還留。隔歲春仍雨，開花艷且稠。神物疑㝠護，天機難細求。五株花滿眼，曾發少陵謳。

去春雨中中丞王汝温過訪見許再至不果因述寄呈
昔雨青春暮，中丞此地過。落花憐掃徑，麗藻細吟哦。勝事頻勞夢，佳期柰爾何。草堂今復雨，空對落花多。

清明掃墓示兒姪
地古松楸老，心驚雨露濡。雲仍千葉剩，蘋藻百年俱。太乙南横翠，清澇西遶隅。嘅兹龍虎穴，合有鳯凰雛。燕翼思先烈，遺經作遠圖。爾曹二三子，日省勿荒蕪。

戲柬公順馬兄
東苑韶光麗，秦娥結伴遊。浮觴臨曲水，折柳上層樓。翡翠花間語，青鸞竹外留。夜深還弄月，歌吹遶芳洲。

春夜
徙倚芳亭畔，孤吟敵睡魔。春寒過風雨，夜黑見星河。暗地花香入，移燈鳥夢吪。遲眠還宴起，勿問夜如何。

牡丹
盈盈出翠幄，春暮見奇芳。一朶不勝艷，千葩合遜王。香慚金谷雨，讌謝五侯觴。却向松筠徑，敷心戀草堂。

暮坐有懷壽夫
纎月影初上，清風吹我衿。鳥棲烟竹暝，蝶隱露花深。骨肉三春别，關河萬里心。近傳東路報，擬轉紫薇陰。

種豆
種豆豈吾志，巖棲道在兹。潤看苗帶雨，青憶蔓成絲。摘實供茶椀，吟風對酒巵。至尊如可獻，竊比野芹私。

雷
一春寒未减，三月始聞雷。迅擊疑山裂，時行挾雨來。淵龍驚或起，幕燕舞應猜。茂對君王聖，皇仁洽九垓。

喜雨（二首。）
前日聞雷後，雷停雨亦稀。今朝從昨暮，鳴雨徹幽扉。二麥春齊秀，三農願未違。坐梁雙燕子，應畏濕烏衣。

其二
花畦灌壺歇，含笑立芳亭。日射浮雲影，風晞舞鶴翎。颺空還細細，過午轉冥冥。何物酬神貺，吾皇自德馨。

晴
香榭雨飄殘，晴天獨倚闌。山城一夜雨，積雪滿層巒。頓覺春衣薄，翻同臘氣寒。向來看月令，一一有其端。

贈邵鍊師
去夏長安别，今春鄠杜逢。暫留山閣住，難繫野雲蹤。避客封丹火，談玄坐古松。明歸棲隱地，花鳥徧吳峰。

贈王鍊師從石
發跡雲臺觀，從師萬里遊。晩棲晋王宇，獨玩泠泉流。售樂蒼生起，還丹黑髪稠。南華予頗好，坐講意綢繆。

聞鶯
春樹何多鳥，鶯啼自不同。徐行芳草徑，會有落花風。物候催人老，塵埃到耳空。從來躭野興，因爾意無窮。

赴長安道中作
巖石欣髙卧，親朋繫此行。春光偷代謝，野色半陰晴。細草灃橋馬，垂陽下店鶯。岹嶢暮雲際，隱隱見秦城。

長安贈公順
七旬馬夫子，跌宕破沉冥。醉賞花千樹，狂歌月滿庭。春光凝翠苑，秋水卧青萍。身退逢明主，風流耻獨醒。

過古章臺街
春日章臺路，風流憶往賢。空餘好楊柳，非復舊人煙。漢史芳名著，秦宮夾道連。飛花何意緒，迎客馬頭前。

公順園林（七首。）
堦蓂三月晦，苑景百年遊。柳岸鶯初囀，花林水暗流。吹簫秦弄玉，遯世漢浮丘。安得謝塵鞅，頻來共倚樓。

其二
水北歸耕地，花陰獨笑堂。栽花隣鹿苑，流水即滄浪。清濯塵纓好，紅飄春酒香。幾囬歌舞罷，疑坐滸西庄。

其三
春日皷琵琶，題詩護碧紗。尚書留醉墨，秦女妬飛花。勝跡餘千古，名園更幾家。慚予遊眺晚，未許並仙槎。

其四
聞說滸西子，新從東苑過。自携錦繡段，不惜賞青娥。春滿金花落，雲停白雪歌。状元多氣象，鳯鳥降林阿。

其五
胡地琵琶遠，秦姬曲調傳。纔聞流水際，忽轉落花前。司馬江州路，明妃出塞年。曲終再三歎，把酒立風烟。

其六
春去群芳謝，荼蘼爛熳紅。摘來香浸酒，對酌坐臨風。袍疊金睛豸，門嘶玉面騘。主人情未極，歸路晚匆匆。

其七
好鳥不知名，芳林弄巧聲。斜陽還駐屐，歸客更多情。出户水邊路，垂楊烟際生。明春重過此，習靜訪君平。

長安逢東希大
鄭亭豪俠士，帶劍五陵遊。笑我形容老，逢君意氣投。看花排翠闥，縱酒上青樓。誰道狂歌裡，文芒入斗牛。

贈醫師王秉常
王子栖丹洞，翛然野鶴姿。逢春偏愛月，坐石細吟詩。酒熟欣吾至，花飛恨賞遲。醉留東市榻，别飲内園池。藥石功難忘，芝蘭氣自宜。何時山閣外，共倚老松枝。

哭康氏女（四首。）
弱息抛吾早，衰年痛爾深。強收啼後淚，忽破靜中心。紫閣連邰巘，清澇入渭潯。山川風物舊，不寄舊時音。

其二
永訣言猶在，長遊骨已仙。情鍾惟我輩，淚盡是何年。枝冷烏雙泣，樓空月半懸。向收圖史地，腸斷有遺編。

其三
爾逝亦云已，其如老痛何。人言兒似父，我亦愛偏多。過眼紅雲散，傷心白玉吪。相看憐老婦，流淚揔成河。

其四
流水去不返，白雲常在山。吾今終日慟，爾復幾時還。塵榻留鍼線，風庭絕珮環。秪餘花蕋發，彷彿見朱顔。

劉養和母壽詩
眼見今三世，心勞已白頭。科名唐進士，家學魯春秋。未覺金魚貴，還培玉樹稠。年年王母宴，跨鶴楚江樓。

代作送康汝修
出宰三年過，趨朝五月初。琴隨新買鶴，庭有舊懸魚。紫殿需簮筆，青黎或校書。布袍塵滿袖，霄漢藉吹嘘。

汝修遺鶴（二首。）
風外仙鳬起，花間野鶴留。長鳴如戀主，狎舞幾經秋。月落瑶臺夢，雲思碧海遊。不堪毛羽弱，且傍水西樓。

其二
爾本雲霄侣，誰將黍稷馴。暫留山閣外，終放野溪濱。鸞鳯今垂翅，鴟梟不畏人。老翁搔白首，為爾倍傷神。

贈楊生隱居
黄卷終難廢，青山且自畊。鬂衰知老至，名謝覺身輕。歲月兒孫長，桑麻雨露成。明時容爾輩，蕭散過平生。

過楚令故宅
縣公昔有意，萬古占輕肥。身絕孤空在，名懸屋已非。寢梁花燕入，賓館柳鶯歸。殷鑒元非遠，傷哉知者稀。

將往滸西遇雨呈諸君子（以下和對山子。）
同遊歌笑地，風雨亦何妨。丹杏春如醉，碧壺酒正香。相看侵暮景，遄邁是韶光。莫遣舞雩樂，空嗟點爾狂。

招符君
坐久花陰轉，可人招不來。春流烹茗汲，草閣看花開。門聽原生履，歌閒李白盃。從來沜東飲，能得幾千廻。

符氏崖峒小酌
霄漢飛騰懶，巖扉歲月長。自裁園果盛，靜玩檻花香。盃酌留人住，軒窗近水凉。喜逢赤縣令，且學問耕桑。

符氏沜園觀望
青近山堆髻，綠深溪潑油。乾坤無係絆，栖止自清幽。得食馴堦鳥，忘機狎海鷗。風流應不忝，常伴滸西遊。

滸西酒中呈重雲先生
南苑來佳客，東風放杏花。躭詩憐杜甫，愽物問張華。倦鳥林棲樂，亡羊世路差。一尊渾不醉，野興浩無涯。

簡姜令及諸君子滸西游眺
花影看頻轉，仙騶迥未聞。臨風搔白首，搦筆點青芸。别館空調瑟，行厨數問臐。為憐青晝好，盃酒細論文。

姜令書杏花亭扁愜志呈諸公
華構臨芳杏，看花已數年。扁今因構得，事豈為花傳。侵坐紅經雨，揮毫碧洒烟。滸西添勝㮣，翻笑勒燕然。

醉後作
枕石卧青莎，乾坤浩浩歌。渾教終日醉，爭有百年多。明月看人老，飛花柰爾何。共來平地飲，休上石盤陀。

滸西席上呈許廷美方伯
一别十年後，相逢三月天。星霜青鬂改，金石素心穿。吾道滄州外，行歌草樹邊。明朝更分手，離恨各依然。

奉長洲公與袁将軍滸西席上作
仙舄雲中下，疑從海上來。將軍不辭醉，季父且能杯。堂燕迎人語，園花着意開。德音齊萬壽，好咏北山萊。

沜東亭午閒坐（四首。）
野坐閒山叟，春流帶草亭。乾坤雙鬂白，俯仰萬峰青。好鳥能歌吹，飛花送醁醽。翛然塵世外，誰復妬娉婷。

其二
老向山前住，人稱海内豪。亭深留午坐，村遠得春醪。風柳翻都亂，溪雲出漸高。感時新有賦，端不讓劉曹。

其三
芳亭臨柳岸，小憇聚花茵。春水欣憑檻，雲山屢側巾。自由猿鶴性，空老廟堂身。班馬風流遠，于今更幾人。

其四
雨過水潺潺，輕鷗下急湍。草深便坐軟，梅小恰嘗酸。雲物回頭變，親朋會面難。悠悠知老至，日月走雙丸。

喜聞時濟諸公同至
毎羨山陰興，寥寥無與同。群公趨雅會，千古振髙風。乾鵲音先報，名花色轉紅。喜來還看劒，精彩翠如葱。

答太微夜坐之作
君有枯桐片，遺音識者稀。故將流水調，來向子期揮。夜靜花浮月，風回鶴款扉。賞心猶未厭，獨坐豈懷歸。

滸西賞花
國色殿群卉，盈盈若待年。花神疑爾笑，詞客漫情牽。影護龍蛇篆，香浮錦繡筵。阿誰歌古調，碧澗響流泉。

滸西雨中夜歸
客散驚風雨，燈前獨往來。可能騎鶴去，為道看花回。高岸愁偏滑，濃陰撥不開。籃輿沾濕處，自笑亦奇㢤。

三宴世爵堂
不盡西堂興，重開北海尊。銀蟾移久坐，幕燕起高論。一榻惟徐孺，幽棲非羡門。乾坤容我輩，雨露不言恩。

謁后稷祠
稼穡功難報，無能起夜臺。共來㝷古廟，遠上碧雲崖。統緒垂文武，封疆即有邰。生民遺雅在，萬世仰欽㢤。

謁唐太宗皇帝祠堂
盛治推貞觀，雄才冠有唐。故鄉春浩浩，武水日湯湯。像帶風雲氣，宫遺草樹光。殊朝還下拜，一酌澗蘋香。

南川宅宴集
伐木歌求友，南山詠有臺。那知今日會，揔是濟時才。徳聚星疑動，詩成雨漫催。主人翻好奕，展轉罰深杯。

經横渠綠野亭
王道蓁蕪久，斯文脉未寒。六經如瀚海，夫子力回瀾。故國嗟龍隱，高風陋考槃。吾儕二三子，好向孔門看。

讀太微蒙溪詩
吾鄉二才子，李杜乃齊名。登眺逢春好，吟哦信口成。南金聲擲地，楚璧價連城。追逐眞難事，空餘老驥情。

索春遊之作和對山止此
懶出眞成癖，閒情強賦詩。忽看白雪調，難措野人辭。夜月方乘興，春醪可釣奇。有時欣得句，醉舞影離離。

冬日
老去逢迎懶，冬來宴會稀。狸奴陪夜榻，玄鶴款晨扉。問内羹親煑，憐孫火共圍。敝廬勤洒掃，早暮大兒歸。

秋夜
園亭堪避暑，棲息忽經旬。雨挾秋風至，凉生夜氣新。絺衾猶戀枕，蟋蟀漸依人。容易悲摇落，天涯舊逐臣。

待月
避地樓何迥，憑闌興起予。目窮千里外，月上二更餘。素影流銀漢，清輝透綺疏。聊將太白句，把酒問蟾蜍。

花鳥
笙歌無絳帳，花鳥有東山。憂在蕭墻内，喧騰道路間。夢隨巫雨散，心對野雲閒。草閤從今閉，何人許扣關。

鸚鵡（二首。）
嗟爾雕籠閉，何如碧樹棲。早知羅網密，安用語言啼。啄玉香秔碎，梳風翠羽齊。故山應有夢，咫尺隴雲迷。

其二
堪恨禰生賦，同歸鸚鵡災。鳥憐能學語，人忌出群才。威鳳遊千仭，逸民遯九垓。悠然離塵世，何物浪驚猜。

立秋三日雨
立秋三日雨，禾黍發西疇。我本扶犁叟，能無擊壤謳。鳴鳩凉拂樹，巢燕濕歸樓。佇看明朝霽，南山紫翠浮。

讀仲默集（二首。）
大雅久不作，之子起詞林。萬里風雲氣，千篇錦繡心。青霄看鳯翥，碧海詫龍吟。却恨重泉閉，空遺清廟音。

其二
爾與崆峒子，齊升大雅堂。風流驚絕代，培植荷先皇。日月層霄麗，江河萬古長。斯文如不廢，吾黨有輝光。

晴
深夜收殘雨，髙眠任老翁。閒亭喧鳥雀，旭日上簾櫳。起酌松花釀，行歌竹院風。興來書細字，碧葉剪梧桐。

鳴蟬
鳴蟬爾何意，相近草堂前。自覺年華邁，偏驚節候遷。晩風吹轉急，凉露濕堪憐。處處清砧發，難忘搗素篇。

送徐生入試
弱冠遊文苑，蒼天困爾才。鹿鳴遲歲序，龍蟄待風雷。步月今攀桂，調羹用作梅。平生應不負，萬卷手曾開。

與張希曾
我忝通家友，君為避地人。卜居山水近，結社往來頻。豸繡家聲舊，熊羆夢寐新。弄璋端可待，拚醉碧溪春。

避客
老態違浮世，憂讒學避人。靜依水西寺，聊憇夢中身。支遁能看客，王維且自親。野棲思鄭谷，無地卜芳隣。

代徐生贈楊令
泣别盡沾襟，鯫生思獨深。青萍憐薛卞，鍾子賞鳴琴。道路元非遠，門墻許更㝷。倘蒙引手力，不負白頭心。

贈郿令王子（二首。）
卿月臨郿塢，郎星動碧虚。孤高凌太白，瞻仰得横渠。花縣弦歌滿，春郊耒耜餘。三年休報政，指日下徵書。

其二
樂只周人詠，循良漢史傳。誰知千載後，復睹昔時賢。開閣春如海，彈琴月在天。即看飛舄去，簮筆五雲邊。

壽太宰許公（四十韻。）
昭代須賢佐，中州盛典刑。明公推俊傑，勝地積英靈。河洛環疆域，嵩行列户庭。氣鍾千古秘，秀壓萬人形。貢舉升南省，敷敶入内廷。帝居森象緯，柱史應華星。激烈摧長檻，超遷摘御屏。皂鵰秋更疾，冤草雨能醒。桂嶺初迎斾，楓江遽返舲。萊公關鑰重，吉甫朔方寧。卧郡勞長孺，臨軒憶九齡。牙蘭猖北漠，烽火照西亭。敵愾三千里，王師十萬軿。土巢愁敗獍，風帚㓕殘螢。華岳新移鎮，燕然舊勒銘。烏臺閑晝晷，牛刃發霜鉶。日月流清渭，乾坤汰濁涇。巨川求傅楫，和氣睹堯蓂。劉晏司邦計，廉頗走塞坰。虢州歸暫隱，魏闕召難停。九伐尚書府，三軍校武㕔。錦袍蟠繡蟒，金勒帶青萍。冢宰持衡蚤，殊恩湛露零。都俞天咫尺，拜舞玉玲玎。宋璟心如鐡，韓琦量比溟。妍媸懸藻鑒，幽蟄待雷霆。世仰山公啓，家傳戴氏經。驚人鸚鵡句，接武鳯凰翎。才子媲元愷，嘉賓式簋鉶。長庚輝夜幕，微暑散風櫺。畫閤留群彦，朱絃謝從伶。誥藏三帝寵，鼎厭五侯鯖。凾谷通仙宅，莊椿拂紫冥。天香凝象笏，春酒醉銀缾。石奮身逾徤，籛鏗髪尚青。登龍增慷慨，倚馬未伶仃。故國同分陝，洪音起寸莛。鵷班曾佇望，輿論幾回聽。自許操觚翰，還堪頌徳馨。殷勤歌此曲，長願奉皇扃。

李行之蒙山圖
大雅遺歌誦，崧髙出甫申。蕃宣王國翰，文武濟時臣。此道無今古，冥機自屈伸。乾坤佳氣合，尭舜舊風淳。勝地鍾靈久，蒙山入望新。㤗峰東揖魯，華岳近通秦。翠削芙蓉障，威藏虎豹隣。有雲常作雨，拄笏更宜人。擬壽誰同筭，逢時一降神。名門生俊傑，平地走麒麟。鯉對趋庭早，鵬摶度海頻。青藜天祿夜，紅杏曲江春。北極逢昌運，西曹立要津。法星垂宇宙，寶鑒絕埃塵。直道終三黜，仁恩洽四民。超遷登汴臬，節制控淮濵。出令風霆迅，隨車雨露均。周行初發軔，溟渤浩無垠。時論歸商楫，行當秉化鈞。此山如不負，千古共嶙峋。

贈彭中丞
文武當朝彦，何人吉甫同。中丞推獨步，外閫寄元戎。黄紙威權重，轅門節制雄。江淮環帝里，河洛帶王宫。南北干戈滿，山川道路窮。巨鰲摇地軸，猛虎嚙天籠。恩負生成日，師行埽蕩風。偏禆奔走外，經略笑談中。雷雨隨兵氣，陽春出化工。除兇惟折首，歸命即兒童。陵樹祥煙綴，扶桑曉日紅。波濤潜海若，閭巷舞山翁。道上馳騘馬，民間睹畫熊。銀河新洗甲，鉄騎罷彎弓。威震三千里，名收第一功。凱歌齊萬口，捷奏豁重瞳。鳯闕頒殊寵，鵷行接上公。周筵開湛露，虞衮補華蟲。竹帛今猶古，乾坤孝與忠。崢嶸鄕國望，霄漢倚崆峒。

朱仙鎮謁岳王廟
古廟依名鎮，百年感廢興。金牌甘爾僞，玉殿竟誰登。世難多遺策，材髙忌盡能。相權操白刃，讒口歎青蠅。遂有華夷亂，難扶社稷崩。攀留憐父老，報祀換雲仍。松籟仙璈動，樓霞日馭升。丹青相炳燿，神爽欲飛騰。汴水流東浙，夷山接宋陵。雄圖猶在目，舊恨已填膺。賤客遭瑕棄，歸途拂劒棱。疏愚慚對越，係戀失炎蒸。吊古英雄盡，憂時涕淚凝。終南從此去，蕭散老漁罾。

次韻送汝温中丞
斧鉞臨邊迥，風雲出塞遲。三春經漢畤，七月咏豳詩。豸角緋袍聳，龍駒玉轡嘶。夜嚴刀斗靜，露拂羽旄垂。勞勩謙終吉，栽培履徳基。依稀岐鳯翥，耻問碧鷄祠。磊落萬人傑，汪洋千頃陂。弦歌流八郡，琛璧走諸夷。憂樂非無謂，安危繫所思。星軺恒未暇，冰鑒更何私。全陝今多穀，東藩舊産芝。文章班馬行，經術帝王師。名世逢昌運，興邦會有期。奮庸熙帝載，聽履上皇墀。滄海鯤魚化，明堂大木宜。司喉猶北斗，破膽誦西陲。開㤗思連茹，調元忌漏巵。高標誰與並，勇往獨為之。寶鼎鹽梅好，孤琴野鶴隨。㝷常泯圭角，變化露瓌奇。貢禹彈冠日，王褒獻頌時。壽齡天錫祉，誥命帝陳詞。虞衮勞施繪，燕然笑勒碑。鋪張周禮治，表正漢官儀。黑髪仙姿秀，丹心聖主知。明廷稽首地，未許譲龍夔。

贈康汝修
晋國山河壮，鍾靈見若人。金莖收沆瀣，玉樹挺風塵。弱冠推才子，觀光作上賔。巨材須歲久，長劔發硎新。大對天人䇿，渥霑雨露仁。郎官列宿表，花縣萬峰隣。敷政彌三載，覃恩及庶民。彈琴鳴鶴應，推轂畫熊頻。易失無情鑒，難羈有脚春。促装辭召茇，考績上虞宸。幸際風雲會，堪為耳目臣。壮懐時磊落，具望日嶙峋。吐赤扶明主，撝謙秉化鈞。飛騰看暮景，霜雪在松筠。

村居漫興和馮孝甫
愛爾村居好，乘時玩物華。垂楊風外燕，芳草雨中蛙。茅屋清溪遶，柴扉碧樹遮。挾筐晨摘菜，燒竹夜煎茶。四野青疑畫，群峰翠轉加。出門還自笑，撫景向誰誇。蟋蟀俄催織，家人解績麻。綺樓臨大道，羅扇舞嬌娃。若以村方市，猶將瑟比琶。白頭聊遣興，濁酒正須賖。柳岸連花塢，山顛及水涯。快遊時跨蹇，安坐或乘車。野渡漁初唱，平林皷亂撾。閒居逢聖世，稔歲喜農家。醉後人如玉，詩成筆吐葩。仙區聞吠犬，喬木見棲鴉。燈火開墳典，星辰埽莫邪。昌黎誰與共，吟社得劉叉。

張時濟母壽詞
巽徳滋培久，坤隅歲月深。賛成萊子孝，雅稱伯鸞心。粹孕河山表，春涵杞梓林。棟梁生不世，廊廟力堪任。暫卧丘園底，幽潜學海潯。馬班期並馭，漢魏逼高吟。尚覺慈闈徤，欣逢壽旦臨。麻姑開美醖，湘瑟鼓清音。玉樹孫枝綴，蟠桃海氣侵。仙顔長駐鏡，朗目慣穿鍼。難廢荆山璞，終求麗水金。龍章行可待，翟翠老宜簮。晋史書陶母，商郊仰傅霖。年年張繡宴，畫閣許追㝷。

渼陂集卷五　詩　七言律　七言排律
閣試十六夜月
佳節纔過獨倚樓，清光俄减一分秋。簾櫳移影還如昨，絃管無聲轉覺幽。凉逼詩懷删舊句，狂添酒興換新籌。等閒盈缺知多少，吟倚西風莫浪愁。

閣試秋聲
誰遣蕭蕭滿屋顛，夜䆫初聽一凄然。半空澎湃疑翻浪，小榻清虚忽破眠。響入疏桐人静後，韻隨寒雨客愁邊。寫神舊有歐陽賦，愧我無能向短篇。

暮春即事
禁柳條長穀雨微，輕寒猶自怯朝衣。風光賣遍花聲歇，春色㗸歸燕子飛。曉闥排青山欲動，露盆凝翠草初肥。不知萬斛紅塵外，高興何人共浴沂。

曉起
小僮頑懶啓關遲，白紵青鞵獨坐時。凉雨入宵人未醒，晴風衝曉樹先知。經年詩卷聊還債，繞屋書聲自課兒。何處可人猶隔面，淡雲芳草落相思。

川扇
誰剪巴江一片秋，天風吹落鳳池頭。浣雲香護蠻箋小，湘雨寒分翠黛愁。明月隨人光欲滿，彩鸞歸院影還留。幾回夢醒詩成後，徧倚層霄十二樓。

壬戌元宵應制（二首。）
佳氣葱葱望眼勞，半空歌管月華高。火明金闕千珠樹，雲擁蓬仙萬錦袍。阿閣暖烟巢彩鳯，瑶池春雨熟蟠桃。微臣欲獻昇平曲，却愧無才荷寵褒。

其二
雪靜香塵玉漏遲，皇都燈火正參差。春光早動昭陽殿，月影晴涵太液池。丹鳯盤雲仙樂迥，六龍扶輦衮衣垂。不知李昉輿迎後，湛露何人被寵私。

籬成呈李編修王主事
堂下籬成似水濵，青蒲翠竹自鮮新。隔籬燕子還㝷主，點水蜻蜓不避人。翰苑功曹俱貴客，王維李白是吾隣。酒盃稍待秋風後，百遍相邀未厭頻。

寄贈任丘李大夫
去年海上蓬萊閣，獨倚碧闌思故鄉。即問舟航回劍珮，翛然風露灑衣裳。白雲團户晴偏好，舊竹和烟翠且長。已見文星朝北斗，願隨漁父卧滄浪。

十四夜月與李二獻吉飲
萬户秋風砧杵哀，殊鄉今夕故人來。竹間凉露瀟瀟下，樓上浮烟細細廻。地僻柴門無過客，家貧樽酒有餘杯。疏簾碧簟須同醉，明月青天為爾開。

鴈
薊門雨稀天氣豁，風日凄凄雙鴈鳴。乍離關塞轉多恨，未到瀟湘仍有情。短莎細蒲野田迥，澄水遠山秋月清。此身飄泊自足食，莫近虞羅傷爾生。

顧孔昭出守馬湖
東閣當年共詞賦，嗟爾分曹違素心。繡衣持斧郡國動，桃李無言蹊徑深。煙際乘舟去裊裊，雲邊望闕常陰陰。漢官獨重二千石，行路不難休苦吟。

雨晴退出左掖
北闕春雲散曉扉，西山雪日弄晴暉。雨聲恨不連三日，松樹須教過十圍。歲遠玉螭書未有，晝長金馬詔全稀。侍臣欲老惟疏放，自笑從容退食歸。

春興八首
青山白雪勢崔嵬，薊北春深且未雷。宫柳絲絲鶯不至，塞雲漠漠鳥飛廻。將軍破虜年空老，詞客驚時興轉哀。清夜高樓頻極目，紫微寒影接三台。

其二
對門春水草堂寺，隔岸烟霏紫閣山。御道北來通漢苑，浮雲東望滿秦關。黄鶯百囀垂楊裡，翡翠深巢萬竹間。一别故園驚歲月，遊人今已鬢毛斑。

其三
聞道秦中雨雪乖，邊城烽火日相催。陰風濁浪龍蛇鬬，暮夜深林虎豹哀。遂有紅顔啼道路，不堪黄髮走塵埃。王都千古河山地，經略還須將相才。

其四
詞臣往歲侍先皇，恩詔叨承入故鄉。臨別贈詩黄閣老，遠遊能賦紫微郎。庭闈春日遲遲下，風雨棠花細細香。五載關心還望嶽，幾時回首一登堂。

其五
巴城寂寂帶江樓，城下清江不斷流。鳥道入雲通白帝，漁歌終日起滄洲。英雄不廢嚴顔廟，割據深知漢主憂。修竹早梅俱有意，少年春服與同遊。

其六
憶在梁園詩興發，康王城北見黄河。信陵公子蕭條盡，白髪侯生感慨多。落日酒酣提劍舞，中流風起扣舷歌。十年徒侶仍稀闊，裊裊行雲柰爾何。

其七
曾從伊闕赴南陽，細草留連白日長。愽望虚傳宛馬使，孔明實有卧龍岡。漢王鄉里終非舊，召父祠堂不可忘。南到漢江知未遠，扁舟只少聽滄浪。

其八
文皇有意築燕城，隔斷祈連百萬兵。宮闕九重懸象魏，河山千古奠神京。匈奴近入雲中塞，大將誰屯細柳營。緫制獨推少司馬，不知烽燧幾時平。

赴壽州宿張家灣
玉殿已違金馬詔，潞河遥上壽州船。平沙冉冉細烟動，雙杵悠悠新月懸。獻䇿賈生他未老，傳經劉向爾何年。青藜點檢篷窗夜，且誦蒹葭白露篇。

九日
客裏逢秋秋更哀，細風晴雨負登㙜。思親畏說秦山遠，憶弟驚看楚鴈廻。異國濁醪難獨醉，故鄉黄菊莫爭開。帆檣落日聊回首，滚滚長波萬里來。

亳州
出門二月已三月，騎馬陳州來亳州。暮雨桃花此客館，春風燕子誰家樓。簿書堆案不相放，郡守下堂仍苦留。浮名羈絆有如此，媿爾沙邊雙白鷗。

塗山阻風
沛上還鄕漢祖歌，塗山繫纜古淮河。中流隱見蛟龍鬬，兩岸飛騰燕雀多。赤壁尚聞公瑾戰，桑榆空憶魯陽戈。北風便逐南薫起，上水還從下蔡過。

西歸留别吳守四首
濃雲不釀催花雨，閉户春寒日日陰。眼底有情惟綠酒，世間無用是黄金。連宵慣作還鄕梦，壯士難忘報國心。肯向離筵揮老泪，笑看寶劒賦長唫。

其二
龍耳初驚二月雷，天涯歸思冗難裁。黄梅山下人猶遠，紫閣峰前客已回。滿座香風春酒熟，一庭微雨杏花開。敢言獨樂歸司馬，且着斑衣戲老萊。

其三
百年義氣誰知己，二月風光我别君。秦楚路長同見月，關山樹迥盡連雲。形容不上麒麟畫，萋斐還成貝錦文。君若欲歸歸亦好，湘江春水白鷗群。

其四
畫工不買毛延壽，高士還歸魯仲連。犬馬到頭終戀主，英雄回首即登僊。參禪已悟三生石，負郭何須二頃田。况有南山蒼翠在，年年相對酒杯前。

病起
四頂山前新水生，壽春城上野雲晴。狂夫病起梳頭坐，好鳥風來隔樹鳴。相印漫詩蘇季子，仙人難遇董雙成。請看前夜登天梦，已属西堂愛日情。

雨夜漫述四首
聞說湧泉亭下竹，青青照水玉稜層。未能今夜春山雨，去訪深林野寺僧。風籟蕭蕭千丈下，闌干落落幾人馮。曾煩多士登臨約，孤負花前酒似渑。

其二
壽春縣令祠前水，今古相傳飮犢池。舊見瑞蓮開上下，况聞修竹映參差。邇年無吏供蘋藻，今雨何人種藕絲。若把甘棠輕剪伐，丈夫空讀召南詩。

其三
花徑春泥濕不乾，茅堂夜雨久尤寒。禁鍾落月同誰聽，匣劍衡星笑獨看。鸞鳳遠從千仭起，鷦鹩深借一枝安。始憐客底還鄕蚤，轉覺人間行路難。

其四
壽州才子是吾隣，接席相看笑語親。豈有文章空四海，勿言豪傑在三秦。睡聞暮夜桃花雨，爛醉山城竹葉春。公等願留歸去急，高堂並坐白頭人。

雪夜三首
張生愛雪眞成癖，雪夜顛狂走未休。焉得此時同載酒，翩然乘興一登舟。寒囱自照疏燈坐，布被聊為稚子謀。舟到山陰即囬首，却令千載慕王猷。

其二
天上誰持北斗杓，四時元氣賴均調。雨暘多寡恒無慮，豺虎縱橫亦自消。但願夔龍扶社稷，便應巢許老漁樵。江天此日春消息，密雪紛紛在柳條。

其三
此地春寒也自稀，曉看雨雪夜霏霏。江湖寂寞魚龍臥，關塞蕭條烏鵲飛。何日放船牽錦䌫，誰家拾翠換羅衣。晴來欲趁新生水，歸去還㝷舊釣磯。

愛鳬樓
花近高樓烟霧開，碧山滄海亦蓬萊。門前流水㳙㳙净，沙上群鳬日日來。此鳥見人渾欲舞，老翁戀爾未能回。彩鸞黄鶴無消息，唯有忘機鷗不猜。

喜官軍破河南諸盗
王師忽報收群寇，乘勝長驅汝蔡間。久客風塵䌓老髩，深春花鳥破愁顔。瘦軀醉後狂能舞，長路平來好便還。畫舫喜看經汴國，小車行見入秦關。

清明是日得舎弟家書
行蔵欲卜成都遠，但見清明又一年。花蕋千枝愁共發，柳絲萬縷恨相牽。異鄕戎馬風烟裏，故國音書涕淚前。遊子歸途眞阻絕，將軍破虜莫留連。

遣愁
巖穴終歸鄭子眞，豪華不慕楚春申。終南夜遶淮南夢，白閣晴連紫閣春。出谷鶯聲能喚友，啣泥燕子遠看人。尋常已脱浮名累，未必他鄉絆此身。

三月晦日二首
準擬青春作伴歸，坐看春盡怨芳菲。暮城樓閣風雲暗，野戍關山道路非。淮海光陰淹客棹，楊花飛舞點人衣。暫時歌笑還堪賞，會有良朋到竹扉。

其二
白首龎公能避世，青春杜甫未還鄕。鹿門終去飡靈藥，巫峽愁來望洛陽。開落桃花仍結子，飛歸社燕已巢堂。山城日暮聞風雨，梁父唫成恨轉長。

五月十日病起聊短述
仲春病起雪㝠㝠，此日南風灑户庭。節序變遷催短鬢，乾坤飄泊任浮萍。榴花葵葉紛紛見，語燕鳴鳩細細聽。故國晝長應更好，便看歸去碧山亭。

盗賊止息卜日西歸喜而有作
八公山前豺虎稀，空翠堂中人欲歸。青春雖去不作伴，紫芝有約仍未違。纔呼舟子入城市，便覺岸風吹客衣。香醪正甜沽一醉，來日片帆開暁暉。

發壽州寄謝彭中丞孫僉事
郡吏壺觴惜别筵，將軍笳皷在樓船。雨中父老能相送，江上人家亦自憐。歸路正看群盗歇，報書賴有兩公傳。中丞按察如難遇，此日狂歌恐未然。

頻川别諸友
相隨八日頻川郡，歎爾愁懷轉更深。南北江山看涕淚，舟航風雨罷謳吟。此生巖石慚吾老，何日雲霄寄爾音。蹤跡未須論去就，巢田稷契本同心。

喜康五過訪
山郭秋風入夜寒，翩翩車馬到門闌。寧勞天上乘龍客，來訪林中老鶡冠。兩日淹留鷄黍會，百年交誼子孫看。虚傳李杜齊名久，實有陳荀見面難。

近山欹湖約遊草堂事阻不果賦詩二首
古寺終南舊草堂，萬山紫翠繞門墻。飛塵不動消殘雪，佳客同遊到上方。官閣迥臨霄漢上，山林偏愛酒杯長。吟餘却笑王生懶，孤負當年翰墨塲。

其二
山北風高萬壑哀，遠從兠率望蓬萊。狂夫漫有登臨興，此日空憐杖屨來。貝闕巧當流水岸，諸天只在白雲隈。昆吾御宿無多路，乘興還期折野梅。

雨晴遊後園
濃雲初斷暮山雨，返照忽明春徑泥。樹底花落何忍見，床頭酒香誰共携。家家寒食月欲上，處處鞦韆墻不低。奚奴款段莫相負，明日出遊還水西。

遊仰天池
迢迢貝闕倚山開，裊裊長溪遶樹迴。鳥外川原餘萬里，雲中樓閣近三台。影涵秋水明衣䄂，香落芙蓉到酒盃。更向後山登翠巘，要從北極望蓬莱。

送人入京四首
烟中北冀三年别，夢裏西山萬仞青。喜伴秋風朝魏闕，遂携春酒到親庭。蓬萊曉日垂龍衮，霄漢晴雲起鳯翎。準擬白頭開壽宴，更於紫極見文星。

其二
天上人歸五色雲，南山野老歎離群。空懐桃李瓊琚報，未有先秦兩漢文。騎馬草堂他日會，衝星寶劍暫時分。高車未許留燕國，建節還看入渭濆。

其三
雨露東籬菊正開，風雲北塞鴈初來。贈行誰擬登高賦，論將吾憐濟世才。更有文章齊翰苑，坐看勲業上雲臺。纍纍如斗黄金印，一笑封侯繫肘回。

其四
狂夫老向青山住，壮士遥從紫禁遊。門下曾叨金馬詔，殿前新拜錦衣侯。窮途阮藉長年醉，投筆班超雅志酬。未許同沽燕市酒，相思空望曲江樓。

趙汝承郡閣燕集次韻四首
遷客當年去國時，西風灑淚滿離巵。屋梁夜月懐人夢，一日三秋采葛詩。淮海蒼茫歸棹久，山林疏散入城遅。考槃徐孺今誰是，下榻陳蕃荷爾私。

其二
秉燭虚堂夜飲時，還疑夢裏對瓊巵。凌雲未有相如賦，補衮深慚吉甫詩。風雨衡門人去早，蒹葭秋水月明遅。白鷗洲渚仍相待，紫閣山翁是所私。

其三
憶在山中酒熟時，相邀野老盡餘巵。静開竹院彈琴坐，間誦康衢撃壤詩。林月水風吾睡穩，碧山紅日夢囬遅。倚樓極目川原外，更覺乾坤未有私。

其四
韓公開閣及秋時，祭伯投壺勸酒巵。披腹琅玕非舊日，揮毫珠玉見新詩。郡中歌頌來何暮，山下狂夫會頗遅。獨有太平瞻望久，好將霖雨慰吾私。

和韻與王中丞九首
長年燕子遠看人，此日相逢笑語眞。騘馬行瞻太白雪，宫羅香帶東華塵。芳春可惜過三月，清酒何妨累百廵。漫道髙情擬北海，且聽歌誦滿西秦。

其二
清世誰歌行路難，故人一盡平生歡。别離幾許老將至，俯仰如何天亦寛。雲外碧山還共賞，琴中流水不虚彈。要知蘭茝當年意，留取松筠晚歲看。

其三
渼陂野人栖碧山，藤蘿麋鹿相追攀。草閣柴扉夜月迥，落花飛絮春晝閒。磁甖獨飲紫薇露，釣石長坐青溪灣。中丞枉駕不可避，笑着衣屨雙鬢班。

其四
丹梯萬丈說經臺，瑶草瓊葩勿浪猜。北望紫雲天外落，西瞻黑水樹顚來。披氊無復重陽子，疾足難逢老萬回。且向碧桃花底坐，一尊相對笑顔開。

其五
白閣峥嶸紫閣高，遥攀絕頂未辞勞。騘馬漫教過陋巷，詩人從此賦干旄。淮南昔日曾招隱，楊子從來誤反騷。且看陶令門前柳，却勝玄都觀裏桃。

其六
何處蒼龍問大還，行雲挾雨暗青山。洞門遠近生瑶草，仙子依稀濕翠鬟。鐵筆凌春詩句好，玉關無事戟枝閒。笑歌夜半星河迥，天意隨人亦未慳。

其七
不見中丞二十年，江湖空賦白雲篇。向來奏對傳青瑣，老去勲名有碧天。雨露三秦沾亦久，雲霄萬里望孤騫。明時嘉靖從今好，野叟山中得宴眠。

其八
草堂暮雨落春風，芍藥荼蘼相映紅。豈有盤餐淹使節，曾勞書帛寄飛鴻。何時御宿昆吾路，徧訪長楊五柞宫。吊古漫誇修月手，于今專望濟川功。

其九
杜甫錦江茅盖亭，子雲白首太玄經。風流一灑千秋淚，蹤跡眞如四海萍。公等廟堂應努力，野人農圃合勞形。㤗階不問東方朔，自卜貞符望六星。

過張時濟少陵山庄
少陵野老去不返，十畆山田多白雲。新築茅堂爾為主，獨栖巖洞誰與群。夏日來就碧囱臥，午風細灑青簟紋。飄然夢覺坐苔石，笑飲竹泉歌夕曛。

唐虞佐母壽詩
瑶池地接西王母，栢府門對終南山。渭流誰釀作春酒，文星更見當秦關。天上雲璈忽一奏，花下板輿時往還。蟠桃勿問幾結實，玉樹孫枝殊可攀。

東谷
卜築燕山山水清，覺來旭日满虚楹。白駒皎皎不可縶，彩鳯時時還一鳴。閒弄玉笙坐苔石，翩然仙子來蓬瀛。隆中谷口萬年事，他日同垂青史名。

滸西宴集四首（以下和對山子。）
飲集西園紅杏花，行穿南渚白鷗沙。徵君住久龍頭老，春水流來燕尾斜。竹徑菜畦今别業，木天石室舊生涯。醉餘不傍斜陽臥，笑問漁郎借釣槎。

其二
春深花柳遶南川，此日來遊勝往年。侵曉仙鳬隨皂盖，揮毫珠玉動雲箋。且嘗鮮鯽銀絲膾，豈必槎頭漢水鯿。終日遊歌渾未厭，更邀明月到清泉。

其三
滸西三月看花來，桑落泥封為爾開。垂柳啼鶯遷繫馬，小溪流水待浮盃。錦箏瑶瑟聲相和，白雪陽春曲自裁。小隠多年成老癖，黄金誰復夢燕臺。

其四
朱衣驄馬引髙軒，花榭風亭倚北原。茂宰憫農春勸課，主人愛客禮頻煩。日高紅杏濃侵酒，雨過青山正遶門。欲擬甘棠歌召伯，東風桃李本無言。

南莊夜歸
入夜南莊盡醉歸，東風吹雨故飛飛。嚴城剛及重門鎻，高岸深妨一徑微。忽有雷翻棲燕幕，即看水拍釣魚磯。晴郊載酒還同賞，未許芳春與願違。

符園對月
微風裊裊動花園，皓月娟娟照酒尊。且聽玲瓏歌白雪，不勞阿段報黄昏。凉生芳草遊人臥，影射柔枝宿鳥翻。乘興便為行樂地，青鞵何必到雲門。

獨步滸西寄北山
獨向花間倚瘦藜，芳春卉木正萋萋。川原舉目皆圖畫，今昔何人細品題。南郭轉愁春事歇，北山猶遣夢魂迷。翛翛野鶴今誰絆，却恨雲巢不並棲。

約岐鄠長安諸君子詣滸西賞花
杏花開後幾花開，轉眼滸西三月來。春到牡丹多異品，釀成桑落有餘盃。即看車馬翩翩至，收拾風花細細裁。洛下流傳眞率會，玄都道士果誰㢤。

同岐東于滸西小集有渼陂髙興成虚語之句
高興無能柰我何，諸公落落未盈科。徘徊自覺風流少，遊賞翻成感慨多。開早牡丹眞有意，清狂太守獨先過。等閒肯負清春色，且聽佳人鼓瑟歌。

同岐東南川于滸西賞花二首
鵲語依依占客至，花枝裊裊使人憐。筵開草閣兩三席，風動瑶筝十四絃。燕笑共來明月下，鳯巢元在五雲邊。要知湖海聲名日，却是山林隱逸年。

其二
即看綠水碧山春，愛爾清狂皓髮人。太白元從天上謫，麒麟何必畫中身。深盃入手花枝動，彩筆題墻鳥篆新。載酒誰來問奇字，投閒吾亦解朝紳。

將詣南山再過滸西别業
飄零其奈牡丹何，四月已來三月過。未去山靈應爾笑，醉扶花影且髙歌。當筵但得翠雲髻，有酒不須金卷荷。興盡翩然那可絆，水風隨馬散微酡。

沜東宴集值風雷大作
日暮俄吹萬里風，西原牛馬下巃嵸。震雷挾雨千峰黑，高岸飛花一澗紅。掃興頓教棊局散，停歌非為酒尊空。須臾玉宇還開霽，皓月留人意未窮。

彭麓山房答太微夜坐之作（和對山止此。）
彭麓莊裡客先至，仙遊寺前人未歸。坐見暝雲去蒼巘，忽有明月來幽扉。晨光皛皛隣鷄報，秀麥漸漸野雉飛。有約相逢不相負，為君渾欲典春衣。

喜雨
去年五月雨全稀，五月今年大雨飛。耒耜候晴争播糓，園亭覺爽笑更衣。巢鶯無語深愁濕，梁燕將雛已並歸。行見閭閻回菜色，秋風禾黍各依依。

送成方伯遷太常卿二首
帝寵召歸丹鳯闕，使車明發紫薇垣。秋高河嶽風雲壮，春在桑麻雨露繁。禮樂聖朝新制作，文章華國勢翩翻。夔龍致主眞堪擬，董賈多才未足言。

其二
生平不識荆州面，感慨聊為太白吟。落落乾坤誰義氣，洋洋山水得知音。雲霄鳯集天池迥，雨露花開草閣深。夜月春風俱有樂，江湖廊廟亦同心。

無題
寂寞西風翡翠樓，黄昬斜抱玉箜篌。彩鸞影逐秦簫斷，紅葉心隨御水流。天外行雲難入夢，手中團扇易驚秋。愁來只恐嫦娥笑，明月疏簾不上鈎。

和郡守李公遊樓觀
曉山官路逢春早，霽雪仙臺發興偏。海上蓬萊移漢苑，雲中樓閣俯秦川。使車問俗花封近，彩筆留題草聖傳。寵召自天應有待，追遊此日恨無緣。

賦洪廣文金陵遊
廣文只愛江山好，忽到金陵喜欲顛。江帶暮城廻素練，山浮曉日送青連。迢迢帝闕雲霄上，簇簇人家雨露邊。花柳近郊鋪錦繡，蓬莱平地走神仙。春光迆邐遥連海，王氣蘢葱迥接天。碧石清泉蕭寺月，長松修竹漢宫煙。汀洲芳草鳬鷖亂，樓閣東風翡翠聮。六代封疆歸舜禹，兩都形勝敵幽燕。但教騎馬遊三日，恨不遷居住老年。禹穴實來思太史，仙槎虚遠笑張騫。賦成班固超京洛，畫就王維陋輞川。莫道廣文官獨冷，壯懐落落萬人先。

渼陂集卷六　詩　五言絕句　六言　七言絕句
聞鴈二首
從到南山下，閒居漸白頭。柴門聞鴈過，又是一年秋。

其二
夜聽西囱雨，晴聞北塞鴻。寒暄催野鳥，歲月感山翁。

李尚書園亭十詠
其一　蓮塘
不采塘中花，只坐塘上草。日日蓮塘上，坐看魚翻藻。

其二　楊柳巷
依依楊柳樹，春日有啼鶯。草堂人睡醒，時聞三兩聲。

其三　山寺
朝聞山寺鍾，暮看山頭月。朝暮鍾聲裏，幽人生白髪。

其四　戍樓角
裊裊空中雲，隱隱樓上角。西風吹不斷，時向雲邊落。

其五　雙橋
斜日雙橋路，秋蘭正堪采。湔湔橋下水，東流入滄海。

其六　水磑
時雨及春深，農事村村有。雙磑不停輪，將以饁南畆。

其七　菊花圃
采采東籬下，黄花爛似金。關山千里道，晦以寄同心。

其八　稻畦
流水千畦稻，柴扉夕照紅。杖藜臨水岸，會有稻花風。

其九　汧河
罷釣汧河晚，獨坐聞漁唱。水濵不見人，只見明月上。

其十　吳嶽
城西三里道，門外五峰青。雲氣長來往，朝朝看畫屏。

西郡雜詠十首
其一　潤徳泉
泉湧山前道，滔滔兆歲豐。山前問父老，泉上拜周公。

其二　甘露
今夜甘露零，明朝甘露結。甘露有佳味，寂寥為誰說。

其三　涷河乕
猛虎當路隅，遥遥避明府。蚩蚩他郡氓，不如此山虎。

其四
人皆憚虎口，我獨識虎心。今日下郡檄，明朝歸遠岑。

其五　鳯雛
鳯凰出丹穴，何故在鷄巢。渭濱千頃竹，翛翛多鳳稍。

其六　白兔
山郡秋風裏，雪積來廣寒。不知丹桂樹，能有幾人看。

其七　秀麥
四野麥秋至，把鐮見雙穗。持以獻明月，徘徊不忍刈。

其八
郊外芃芃麥，雙岐有幾家。却笑河陽縣，只栽桃李花。

其九　甘雨
舊雨正當夏，今雨復及春。隔年新舊雨，恰好慰吾人。

其十　關山盗
今為田舎農，昔為山下盗。囬思往時蹤，長嗟復大笑。

夢中作
竹裏纔㝷寺，花前共倒樽。野雲常戀樹，溪水正當門。

雜賦符園景物十首（以下和對山子。）
其一　梨園
芳春繁雨露，老圃鎻莓苔。一徑無人到，梨花任意開。

其二　杏塢
紅杏符家好，開花徧水南。花間拚一醉，潦倒鬢毿毵。

其三　柿曲
林密深棲鳥，芳萌曲展螯。貧人俱望實，何處羡蟠桃。

其四　李谿
仙種辭金谷，繁香綴玉蕤。迢迢蹊徑熟，日日有人窺。

其五　桃巷
夭桃恰盛開，青春已過半。未到攀紅香，風來透鼻觀。

其六　林檎疃
結實有來禽，挾彈誰家子。疃公若不聞，遊人浪悲喜。

其七　葡萄架
修蔓盤高空，悠悠動遐想。前春到此中，纔架短垣上。

其八　柳浪
弱柳帯春溪，盈盈湛空碧。下有獨木橋，到門纔咫尺。

其九　梅杏行
符生半畆園，行行梅杏子。何不種鼎梅，馨香入君齒。

其十　蒜陌
春風動南陌，蒜苗亦可采。不落五侯鯖，且作三農醢。

杏花亭小坐
不見杏花放，来坐杏花亭。呼童上高樹，摘得子青青。

柳下觀棊
身在柳溪邊，心遊棊局上。人閧我不聞，元是溪水漲。

渡漆二首（和對山止此。）
渡頭見漁父，把竿露雙足。慎勿近深潭，深潭有龍觸。

其二
前年渡漆水，去年客河上。重來漆水頭，惆悵復惆悵。

秋日
黄葉掃更落，青苔没還生。山城多風雨，日日掩柴荆。

李氏别墅十詠
其一　翠亭
愛爾芳亭好，春來景自殊。吳峰一夜雨，翠入輞川圖。

其二　關山雲
雲來關山暗，雲去關山明。主人有佳興，倚户看陰晴。

其三　魚塘
李子儗莊生，亦有濠梁興。爾能知魚樂，慎勿傷魚性。

其四　深樹鳥鳴
人住碧山阿，鳥鳴深樹裏。深樹鳥亂鳴，碧山人睡起。

其五　苔石
司空䄂中石，携得滄海至。至今苔蘚痕，猶疑霖雨漬。

其六　花圃
雨餘見花開，風回花亂落。開落自年年，主人動深酌。

其七　梅囱鳴琴
瑶琴有古調，梅花三弄詞。㝷常亦三弄，不似梅開時。

其八　竹屋書聲
書屋蒼筠裏，吚吾三二生。岐陽多舊穴，疑是鳯雛聲。

其九　蓮沼
沼本先公鑿，蓮從舊日栽。先公不可見，忍見蓮花開。

其十　珠泉
人知珠在海，誰知泉噴珠。只教濯纓好，勿用匵藏諸。

城東觀巖下花柳四首和韻對山子
掩映一川花柳，分明十里陽春。興到即穿芳徑，何須更問主人。

其二
色嫩黃金之柳，花香白雪之梨。不須王摩詰畫，自有李太白題。

其三
望望白雲翠巘，悠悠流水霏烟。興在傍花隨柳，詠歸落日平川。

其四
舊雨潤連今雨，今年花勝舊年。錦纜牙檣春水，青娥皓齒樓船。

園亭秋興六首
黄葉滿堦未掃，碧山當户分明。草徑雨餘鹿臥，竹林風外鶴鳴。

其二
一片閑雲西圃，幾叢瘦菊東籬。詩興催人揮灑，書聲隔樹吾伊。

其三
𥝧稏香含玉粒，梧桐葉落銀床。童子戲調鸚鵡，譽髦時咏鳯凰。

其四
秫酒有時獨酌，柴扉盡日長關。醉卧夢中北闕，覺來枕上南山。

其五
策杖登高眺遠，雨餘日麗風清。雲山幾千萬里，塞雁時三兩聲。

其六
小小碧亭如畫，森林翠竹成圍。午坐英才侍側，暮歸稚子牽衣。

夢中應制作丁巳春
萬花叢裏一聲鷄，又送龍車上御梯。四海太平眞樂事，東風吹轉玉蟾蜍。

壬戌元宵應制八首
雙闕沉沉王氣騰，雲開火樹見層層。君王坐饗昇平樂，不向閭閻買浙燈。

其二
海風吹月上天門，春動星橋輦路温。却憶前朝有名將，曾於此夜奪崑崙。

其三
瑞燄燒空駕彩鰲，清平調裏樂聲高。東風早散霓裳舞，只恐連宵聖體勞。

其四
香散蓬萊午夜春，朶雲紅處侍儒臣。天王不賞魚龍戲，幾度丁寧問細民。

其五
晴雪樓臺月倍明，通宵燈火照層城。懸知天上春如海，盡散人間作太平。

其六
春空星斗萬燈懸，内苑風光别有天。却喜御筵今夜月，清光還為照三邊。

其七
龍池春早月華新，煙霧香生輦路塵。一夜六宫歌舞倦，晨朝還有聽鷄人。

其八
蠟炬森森絢彩霞，宸遊天上樂無涯。東風初送春消息，猶恐高寒拂翠華。

秋夜宫詞
寶瑟瑶琴度錦鸞，碧樓朱殿映齊紈。水邊楊柳因風起，月下芙蓉帶露看。

蠶
遲遲春日叫倉庚，采采柔桑滿舊籝。公子衣裳應有待，豳人風俗正含情。

久雨四首
秋禾爛死不可救，田父傷心只淚流。恰似天公無管束，雨師恣意聲颼颼。

其二
檻花盆草笑相開，蛺蝶蜻蜓揔不來。唯有引雛雙燕子，捲簾飛去却飛來。

其三
石榴結子渾欲破，木槿開花亦可憐。却被西風俱送盡，商量細雨菊花天。

其四
有客遠寄江南春，兄酬弟勸聊相親。冥冥風雨不賴汝，天涯愁殺未歸人。

畫四首
櫳竹風烟日夜新，茅堂鳥雀去來頻。當年杜甫曾為主，此日成都更有人。

其二
不是江頭坐不起，雨過澄江秋可憐。萬里橋西賣酒市，百花潭下打魚船。

其三
翠柳黄鸝啼不斷，平田秧稻長初齊。雲連山寺收殘雨，人在溪橋倚杖藜。

其四
百尺寒泉拂地流，千章古樹帶雲浮。山前茅屋彈琴夜，城外長安見月秋。

方丈二首
珠樹瑶花獨掩扉，虚窻高閣静生暉。道人月底吹笙坐，仙子雲中跨鶴歸。

其二
我慕仙人王子喬，蓬萊萬里水瀟瀟。也知大隱歸朝市，誤向空山採藥苗。

聞鳩三首
同知舍後高榆樹，上有春鳩谷谷鳴。我亦乾坤無繫絆，不勞花鳥較陰晴。

其二
嚦嚦春聲亦可憐，萬家耒耜雨餘天。客船買繫城門下，我欲西歸學種田。

其三
黃鸝不鬧杏花風，鸜鵒長團栢樹叢。忽聽春鳩鳴屋後，却教歸客憶秦中。

畫竹四首
長稍嫋嫋凉風動，老髩翛翛白日寒。淇澳誰能移舊種，瀟湘如聴落驚湍。

其二
平生愛竹如愛友，晴天來坐碧堂坳。清泉根底疑龍卧，密葉中間有鳯巢。

其三
壽春人家不種竹，千村萬村谿水間。纔把琅玕横素壁，即聞風雨下青山。

其四
張生家住淮河上，不向山扉種綠筠。買得露稍千萬葉，却來筆底看精神。

看花九首
花開不約看花伴，一日後園能幾回。走向床頭覓濁酒，醉于花下卧蒼苔。

其二
藜杖休扶未老身，花枝須看早時春。馴來野鶴長隨主，欲下山禽却避人。

其三
三徑新開蔣詡家，滿園恰似武陵花。雨中稚笋沿堦長，風裏垂楊着地斜。

其四
紅紫紛紛不復辯，千枝萬枝争曉晴。夭桃一樹短墻下，獨領春風偏眼明。

其五
戲折花枝來屋後，閒携稚子遶籬傍。却憶西川杜子美，要訪前蹊黄四孃。

其六
子美被花惱不徹，我今看花亦復然。清明欲來雨初歇，惱殺梨花山月前。

其七
解道梨花白雪香，謫仙怪爾亦顛狂。連宵踏月頻回首，千載令人却斷膓。

其八
野人不識海棠樹，只作尋常楸子花。從扣柴門相送得，空教風雨委泥沙。

其九
獨向墻陰鋤野烟，更于竹外汲清泉。芳樽挾客饒吾醉，明月經春任爾眠。

終南篇十首
龍蟠虎踞奠秦關，萬古青蒼杳靄間。一線行空紫閣谷，三峰對鄠白雲山。

其二
彩雲長覆仙人掌，古寺遥臨羅漢峰。掌上雲連西華嶽，峰前寺暗草堂松。

其三
王州自古詫秦中，表裏河山百二雄。雲際尚疑秦復道，翠微深閉漢離宮。

其四
崑崙一脉從西海，芙蓉萬朶遶秦城。東到驪山通華嶽，直須剷齗放河行。

其五
經臺西峙五臺東，白閣陰森紫閣融。群山羅列重雲外，圭峰拱立碧天中。

其六
雪障晴懸太白孤，萬峰東湧碧蓮圖。股肱秦國今蕃屏，豐鎬周邦舊帝都。

其七
終南舊縣對高峰，勢壓群山紫翠重。時雨年年消早魃，出雲藹藹逐遊龍。

其八
嵳峩終古表西坰，蜿蜒萬里抵南溟。烟霏合有神仙宅，林壑深藏虎豹形。

其九
陸海茫茫寶藏興，杞梓楩楠未足稱。降神好為生申甫，廟堂梁棟待賢能。

其十
萬壑千巖罨畫開，葱葱欝欝氣佳哉。微臣願學歌天保，長侑君王萬壽杯。

狀元唐守之輓詞二首其弟憲使沛之
天邊雷雨龍頭去，塞上風雲鴈影孤。東閣無人扶日月，外臺有淚灑江湖。

其二
我别金門二十秋，美人恨不與同遊。忽聞原上鶺鴒語，也動風前黄鳥愁。

與南川德一復至滸西賞杏花十首（以下和對山子。）
客來不及花開日，花落應嫌客賞遲。今日要看棠棣賦，春風剛到杏花枝。

其二
老去看花花可憐，園林恰是雨餘天。花枝酒盞春何限，弟勸兄酬興灑然。

其三
天亦憐公愛杏花，春風長護水西涯。笑將碧玉雙龍管，吹落瑶臺萬畆霞。

其四
把酒問公公不忙，花前爛醉更何妨。若教容易青春過，争柰崚嶒白髮長。

其五
二三年裡杏花詩，十萬塲中紫玉巵。夜夢每遊燕闕下，春光長在武川涯。

其六
詩思因花似湧泉，春風隨筆上新編。看來驥足誰齊駕，怪底龍頭獨占先。

其七
歲歲看花草閣前，今年花發轉堪憐。即看穠艷千株杏，不負晴明二月天。

其八
紅杏枝頭花欲然，花枝深處有鶯遷。極知龍虎尋常事，再領鶯花五百年。

其九
花時風雨願常違，况更東遊且未歸。歸日春晴花正發，鯨吞翻恨酒泉微。

其十
莫笑濁醪頻過墻，看花杜甫益顛狂。且教花下秦娥舞，絕勝人間傀儡塲。

和岐東滸西夜歸之作
馬上春風入夜歸，飛花猶自點羅衣。峉亭瀟灑渾無寐，起傍銀蟾望紫微。

觀瀾亭小酌（和對山止此。）
芳草萋萋雨後生，流鶯恰恰柳中鳴。到來彩筆剛題柱，歸去紅兒已抱筝。

秋日無題十首
秋雨登臨興未能，楚雲消息夢難憑。閒來自笑多情客，老去今為有髮僧。

其二
錦琴瑶瑟暗雲和，小苑西風薄彩羅。野叟不勝秋雨歎，佳人漫賦扊扅歌。

其三
今年九日菊無花，苦雨凄風小徑斜。不把一枝遥贈爾，寒香空自憶秦娃。

其四
終南南望翠重重，隱隱巫山十二峰。遮莫為雲更為雨，情知不是楚娥蹤。

其五
桃花迷却武陵源，日日蒙騰睡思繁。底事牛囱驚我夢，隴山鸚鵡學人言。

其六
碧天萬里月華明，人在西樓太瘦生。莫訝秋聲相逼甚，雲中過雁本無情。

其七
繡户紗厨不耐秋，錦囊閒殺玉箜篌。此情不似相如薄，忍使文君怨白頭。

其八
織女河邊濯錦紋，嫦娥月下剪瓊文。誰携一斗麻姑水，共醉三秋碧海雲。

其九
海色西凮望眼勞，仙家何處碧雲璈。東籬滿掬黄花露，也勝尋常換骨醪。

其十
碧檻芙蓉怨曉寒，紫簫鳴咽畫樓端。那能萬里西風外，吹落青霄雙彩鸞。

漫興十首
滸西山人今謫仙，笑横雙眼看碧天。說着大明有大雅，指點李何與王邊。

其二
五子之中我濫竽，未應滄海有遺珠。且看吳下徐昌糓，何似閩南鄭善夫。

其三
仲默親從獻吉遊，高才妙悟孰能儔。寧獨老天堪下拜，即教獻吉也低頭。

其四
成化以來誰擅塲，豪傑争趨懷麓堂。不有李康持藻鑒，都令後進落門墻。

其五
三輔才人康吕馬，一般霄漢倚崆峒。紛紛輕薄休輕議，老我端宜拜下風。

其六
龍頭太史滸西君，拈出先秦兩漢文。流風遂復千年舊，逐電眞空萬馬群。

其七
玉立修髯太微子，詩名新與李何齊。連篇累牘歸梨棗，任爾江湖細品題。

其八
進士東山李伯華，相逢亦笑李西涯。不知爾輩緣何事，四海英豪本一家。

其九
德瞻超悟世無倫，玉樹凋傷十九春。若遣秋霜生髩脚，也應難弟避嶙峋。

其十
對客揮毫張伎陵，遺詩斷句尚崚嶒。向來細讀崆峒傳，涕淚那禁洒夜燈。

辛卯生日四首
秋雨凉生春雨亭，烟開竹樹晝青青。兩兒前後行春酒，四壁中間着壽星。

其二
大兒擬獻長生曲，撰成雙調付琵琶。更着一枝青玉管，疑開千樹碧桃花。

其三
生人共說遐齡好，老我獨慚徳行微。君寵親恩俱未報，却教兒子舞萊衣。

其四
樽前秩秩對諸昆，膝下盈盈立二孫。六十四年今乃爾，不知何以答乾坤。

渼陂續集卷上
三鶴
獨鶴馴來久，雙雛客送將。松陰鳴且和，風外舞成行。對月疑玄圃，吹簫隔洞房。暮年棲隱地，得爾共徜徉。

病起徐生過語次憂旱三首
老態隨年至，窮愁逼歲凶。新霜鬚盡改，舊糓廩垂空。風已收残暑，雲常挾斷虹。朝來聞餓莩，滚滚入山中。

其二
閉户連朝病，開堂見爾來。誰無憂旱意，應有濟時才。巷哭辭鄰里，山行拾草萊。不知逢稔歲，能得幾人回。

其三
野老江湖外，憂來思不禁。浮雲常在望，終日不成霖。道路流移滿，閭閻涕淚深。誰能開廪粟，早發體皇心。

閲張太微鑷白詩有感遂為長歌
我年四十已鑷白，君今遲我餘十年。鑷邪否耶那得知，新詩忽見鑷白篇。在昔鑷之我不悟，白根元與詩膓連。搜奇抉怪苦成癖，欲白不白胡能然。君不見杜工部，四十白髪垂兩耳，緫為從前作詩苦。又不見六一公，游神筆硯忘雷霆，年未半百蒼顔鶴髮稱醉翁。自古才士多早衰，况乃讒謗叢厥躬。君才落落世罕比，對客揮毫詩滿紙。行雲藹藹變春空，芙蓉亭亭出秋水。麗句可壓古曹劉，芳名不讓今何李。年來轉覺氣磅礴，馳騁文苑追古作。伯仲之間見班馬，六籍之味甘咀嚼。嗚呼丈夫生世有如此，五十白首亦可喜。一事無能老丘壑，堪笑城西渼陂子。

又戲作
鑷白當年事，而今已徧皤。可能除却盡，翻恨落偏多。碧鏡慵看影，清樽醉放歌。春風花萬樹，一笑柰吾何。

摘菜
夏旱憂方歇，秋霖苦更繁。來牟停耒耜，秔稻阻饔飡。野濕牛羊瘦，亭空鳥雀喧。兒童晨摘菜，隨我到西園。

晝寢南隣遺果
晝寢從吾懶，秋寒覺被親。敲窗風動竹，入户鵲窺人。闕迥常懸夢，巖棲不怨貧。南隣梨柿熟，相送見情眞。

糴麥
缾粟陶元亮，量珠石季倫。清風五柳傳，遺恨洛陽塵。自笑煙霞叟，歸棲歲月頻。弄孫今有樂，糴麥未為貧。

雨晴園林小坐
三日衝泥怯，新晴躡屐來。春葩旱未吐，秋雨逼重開。屋漏書痕濕，簷風鶴唳回。茶瓜慚鼎食，小坐亦悠哉。

次瀛與張廣文詩韻因示
文章傳世久，富貴不名垂。萬卷還須破，三冬勿暫離。位看京兆重，詩可杜陵遲。前哲風流遠，千秋入夢思。

九日無菊二首
往歲重陽至，黄花放滿枝。呼兒頻送酒，挾客共題詩。久旱根株盡，驚心歲序移。興來成獨往，含恨過東籬。

其二
不對黄花酒，空添白髪愁。南山如有待，西圃竟誰留。風雨梧桐夜，門庭蟋蟀秋。兒孫仍燕喜，沉醉玉箜篌。

晴起
旭照浮虛牖，清愁破老顔。下床梳白髪，開户見青山。心已寒號足，身如野鶴閒。杖藜㝷舊侣，同過碧溪灣。

醉後歌
子美長鑱白木柄，黄精無苗空歎息。恆饑稚子色憔悴，時入深林拾橡栗。吟詩萬首逼風雅，奇寶千金賤楚璧。金谷主人金塞厨，明眸皓齒為歡娱。剪霞百里錦步障，出海一丈紅珊瑚。劍鋒展轉死孫秀，樓上須臾墜綠珠。嗚呼財多自古為身累，貧士從旁笑爾穢。君不見北隣白金不滿千，兒操白刃爺叫天。南隣野老錢幾何，白首猶能醉後歌。

蒼生
睡少秋多雨，衾寒暁覺晴。流離秦地淚，搖落楚人情。刈稻初嘗飯，挑蔬得煑羹。吾生良易足，無術起蒼生。

深秋
老圃棲遲地，深秋迥不同。短蕪寒更綠，高葉露先紅。風夕聆簷馬，晴天數塞鴻。自便疏懶性，白首任飛蓬。

雨霜
連朝秋歇雨，一夕露為霜。水國蒹葭老，山城歲月荒。廪無多黍稷，篋有舊衣裳。空望伊人久，迢迢天一方。

酬郭侍御
山人秋向南窗坐，柱史書從北郡來。已見風霜隨使節，却憐湖海有遺才。雲開華嶽青騘過，日上梧岡彩鳯廻。無那蒼生憂歲早，好將赤疏達蓬萊。

村遊二首和張廣文
村遊眞有興，野眺一開顏。景落風前畫，詩成馬上山。荒林紅葉亂，流水白鷗閒。藹藹青衿子，相隨過綠灣。

其二
村醸留寒夜，騘蹄踏暁晴。遠峰如有約，嘉客更多情。霜押蛇蟠紙，晨炊鹿薦羹。風流唐四傑，教化魯諸生。

八旬翁媪吟
八旬翁媪生兒遅，愛之不減丹鳯雛。一朝長成毛羽齊，飛去為巢棲别株。啄母者梟爾與遊，攫鳥者鶻爾為徒。細如蟣虱侵我肌，口如刀劒伐我軀。翁媪獨守舊室廬，饘粥不與共朝晡。爾亦生雛愛更深，翁媪愛爾心豈殊。不見樹頭反哺烏，鳴聲啞啞臨路衢，爾若罔聞天爾誅。雛邪雛邪，爾若罔聞天爾誅！

五君子詠答劉士奇
其一　陝州魏仲先
隱君曾住陝東郊，人指茅堂擬鳯巢。風月千篇留宇宙，煙霞萬丈遶山坳。雪精不跨孤峰外，海鶴猶棲老樹梢。卻怪萊公無勇退，佳期虚負布衣交。

其二　秦嶺韓文公
潮陽昔恨征途遠，秦嶺今看廟宇新。青史長留佛骨表，蒼天終護孔門人。海國豚魚隨變化，衡山雲霧破嶙峋。此日逐臣多感慨，千秋灑淚一霑巾。

其三　華陰楊伯起
關西夫子楊伯起，萬古清風慕却金。高塚獨眠斜日外，英魂猶遶華山陰。壯年歸隱薇垣客，少日翺翔翰墨林。俯仰不勝今古歎，往來浩發短長吟。

其四　華陰李太白
騎驢寧避華陰令，走馬曾於五鳯樓。采石狂遊醉欲死，長安不見却生愁。名齊杜甫追風雅，運落南箕起謗尤。過客悲吟蓮嶽下，問來元是謫僊流。

其五　華山陳圖南
華山隱士羡圖南，高卧于今尚有龕。花鳥多情誰作主，雲霞無恙夢猶酣。玉峰臨路空勞望，鐡索懸崖不可探。我欲東㝷劉禹錫，結茅同住碧巉巖。

烏棲庭樹
深冬堂下雙槐樹，夜夜慈烏棲滿枝。影落月街還箇箇，飛衝霜曉故遲遲。頻來莫信兒童打，返哺惟應野叟知。愛爾山林隨處好，風光何必鳯凰池。

送吳簿歸二首
白首思鄉客，青春作伴歸。芳名留野苃，穉子候柴扉。登眺新詩就，逢迎昨夢非。東風花底醉，盃酒濕羅衣。

其二
一簿無多日，言歸及早春。猶存三徑菊，未老百年身。經史兒能讀，壷觴客共親。北窗高卧處，夢可到西秦。

竹屏
種竹虛堂下，當門翠作屏。雲深塵隔斷，月迥鳯疑停。不掩湘江恨，難摇晉客醒。歲寒如有約，共守少微星。

燕山行贈王中丞伯畿
燕山西來幾千里，盤空萬朶青芙蓉。陰晴變化不可測，時有雲氣随飛龍。鍾靈孕秀自古昔，英雄今見南皐公。緫角頴悟通尚書，趨庭應對師阿翁。秋風折桂廣寒殿，春日射策明光宫。三年佐郡名獨高，片言折獄誰與同。囊琴常依趙抃鶴，路人争避桓典騘。手批逆麟非矯激，身騎猛虎還從容。帝心簡注尹京兆，衮職補綴生華風。豸袍復着辭冀北，熊車夙駕徂山東。吹嘘海岱作霖雨，指點𱜃嶧驅長虹。狂飈容易生喬木，故園暫許歸明農。謝安仍為蒼生起，寇準方資鎻鑰功。八郡生成耒耜外，三邊經略笑談中。濁涇清渭流來别，終南太華勢何雄。天子預開麟閣待，霄漢路與鳯池通。斟酌元氣運斗杓，收拾人才入藥籠。耿耿芳名照青史，欎欎晚節含蒼松。燕山紫翠萬年在，仰止南臯千仭崇。

周守惠茶謝答二首
老去難勝酒，閒來獨倚樓。使君題玉版，仙茗自金州。春泛山泉色，香分漢水頭。枯腸從此潤，短咏若為酬。

其二
使君燕國秀，早看曲江花。郡出三千里，春回幾萬家。憐予白髪叟，分惠碧山茶。四海蒼生渴，休教雨露賖。

花品六絕句
携酒㝷前約，開門杏花落。芳香已越旬，莫怪東風惡。

其二
群卉參差列，東風次第開。夭桃如有待，明日更啣盃。

其三
若看梨花好，還于月底偏。只願花開夜，盈盈月在天。

其四
李株旱枯盡，白柰亦無花。紅著蓓蕾蕋，蕭條幾木瓜。

其五
最恨違心賞，天香失牡丹。從今培植好，準擬隔年看。

其六
連歲荼蘼少，薔薇亦數莖。漸覺清明近，商量看紫荆。

讀雲將軍傳
孟獨文章逼馬遷，將軍事業世流傳。蜀山漢水遺金甲，夜月春風哭杜䳌。地下龍泉光射斗，庭前玉樹碧參天。封侯建節眞談笑，孝子忠臣出後先。

周守寄糓雨茶及大扇謝答二首
山中穀雨後，采采碧瑶枝。露葉香猶濕，筠籠寄不遅。一瓢還自煑，七椀是吾師。却笑相如渴，金莖浪爾思。

其二
酷暑愁衰叟，清風來故人。漢江雲一片，鄠杜月如輪。力借山童徤，凉生草閣新。此時仍啜茗，瀟灑絕囂塵。

种生過訪索李詩
巖石看吾老，風流喜爾過。雲山猶舊識，盃酒一高歌。李白詩偏好，吳剛斧重磨。明秋丹桂樹，垂影正婆娑。

秋興
苦熱詩都廢，逢秋興轉豪。上樓山色滿，擣練月華高。雨後收園果，風前著布袍。逐臣今白首，勿用賦離騷。

中秋不見月和答湘厓蔣子
懶上元龍百尺樓，清光不似去年秋。南飛烏鵲渾無影，斜倚闌干恨轉幽。縱有金罍誰共酌，空聞玉漏換更籌。嫦娥只在雲深處，閉却廣寒應自愁。

次韻四首與湘厓子
美人家住湘江岸，嘯傲蒼梧翠竹陰。身上雲霄乘彩鳯，名流湖海比南金。青蝇止棘誰多口，皓月當空照此心。三徑莫教歸蔣詡，西來且對碧山吟。

其二
芳名貫耳響春雷，萬首新詩自剪裁。老我逢君傾盖好，阿誰載酒問奇回。梦遊北闕雲霄迥，笑對南山紫翠開。聞說玄關能鎻鑰，也應平地有蓬萊。

其三
周游四海難為友，秀抜三湖喜見君。開口平吞洞庭水，吟詩高壓華山雲。圖中河洛聞新說，袖裏參同諳古文。作用不倫丰采異，昂昂野鶴在鷄群。

其四
湘江碧海源流近，衡岳蒼空咫尺連。天造一方元有數，地靈千古合生僊。早開神鼎還丹火，賸買雲區種玉田。南雁年年常北嚮，帛書頻望落風前。

畵六首為湘厓子賦
山下晴雲芳樹合，門前春水小舟橫。主人未久賦歸去，猿鶴翛翛莫浪驚。

其二
老眼摩挲認畫圖，不知赤壁定西湖。千秋感嘅應憐我，兩地風流揔是蘇。

其三
老樹扶疏照夕曛，遠山蒼翠半秋雲。江亭一帙渾忘倦，多是先秦科斗文。

其四
遠空江上千峰雪，靜夜燈前萬古心。閑户不知舟返棹，子猷乘興到山陰。

其五
綠藻風回動碧漪，細魚芳沼兩相宜。長蛟占斷天池水，不作甘霖漫爾為。

其六
王質山中爛斧柯，子陵江上老漁簔。會稽印綬磻磎載，不博斜陽一曲歌。

秋興之作湘厓見和復用韻三首
王猛非秦傑，陳良識楚豪。南溟胸次濶，北斗姓名高。秋水青龍劔，春雲白鷺袍。時時吐佳句，千古逼風騷。

其二
湘厓天下士，不羡五陵豪。獻璞心何懶，看山興獨髙。氣吞雲夢澤，詩奪錦宮袍。却笑揚雄拙，當年誤反騷。

其三
王子煙霞老，羞稱風月豪。讀書嗟力退，開眼見人髙。愛客邀歌扇，頻沽典緼袍。醉來花底卧，雙鬢任刀騷。

和張廣文九月十五夜之作二首
乘興來登庾亮樓，中秋雖過一般秋。誰將短笛風前弄，破却長蛟海窟幽。砧杵有情牽遠戍，江湖無計入邊籌。幾回獨倚闌杆立，不是㝷常兒女愁。

其二
九月十五南山樓，月色過於八月秋。綠酒盈樽不一醉，青氊獨坐何其幽。門墻此日且鳴鐸，帷幄他年看運籌。紅杏曲江有時發，莫為宋玉空生愁。

送道士吳知白
壇墠棲遅地，乾坤浩蕩間。花開歌送酒，樓迥卧看山。鶴髪生談論，龍渠熟往還。相逢知我癖，老圃學偷閒。

湘厓便面二首
湘江青竹剡溪箋，并剪剪成秋月圓。為語雲仍好收護，清風一握自年年。

其二
玉骨仙人遊紫氛，笑騎白鹿破南薰。䄂中遺却崑崙石，化作湘厓一片雲。

赤壁圖
坡老躭秋興，蘭漿破夜濤。簫聲孤鶴近，月影萬山高。才落當年賦，人思異代豪。畫圖鄉里後，收拾紫崖勞。

椒軒
椒軒誰爾命，惆悵紫崖翁。遥憶趨庭日，猶觀老圃風。栽培資雨露，蒼翠入簾櫳。辛苦平生意，無忘濟世功。

湘厓子歌
世人不識湘厓子，我今為作湘厓歌。湘厓南去五千里，負劒西來將柰何。長安紅塵高十丈，獨騎羸馬閒來往。馮唐白首尚為郎，楊朱失路空惆悵。鄠杜赤子苦無母，割鷄暫借屠龍手。雨露纔經三月餘，甘棠可卜百年後。渼陂山人老閴寂，一笑相看如舊識。幾回訪我春雨亭，有時坐子秋月夕。酒後耳熱歌且舞，恍然置我湘江側。短竹翛翛弄碧風，疑是湘靈夜皷瑟。我問湘厓子，勞勞良亦苦。惟我識爾玉在石，世人恆以虎為鼠。湘厓只在白雲隈，三徑蕭條長綠苔。主人不返猿鶴猜，何日拂衣歸去來。

太微子過訪留詩因次韻以贈
山下孤村水竹居，城西樽酒渼陂魚。青春不負岑參約，綵筆今看杜甫書。花柳半開風乍煖，煙霞留住日無餘。明宵又作懷人夢，咫尺長安萬里如。

用前韻送熊子修
莫向天涯歎謫居，且來花下食雙魚。終南山好頻携酒，光範門高不上書。入眼白雲千里外，蟠胸黄卷五車餘。廟堂肯借調元手，四海蒼生緫晏如。

用胡世甫詩韻因寄
世違身早退，老嘅學無傳。憶昔胡夫子，同為玉署仙。夔龍今在位，沮溺合畊田。何日重携手，臨風一灑然。

和太微子春雨亭論文之作
巖石歸棲幾歲華，煙霞萬畝為吾賖。郢中白雪歌誰和，門外青山直更斜。求友喜逢張仲子，論文合讓大方家。暮年結社盟先定，滄海乘桴路不差。

看花寄湘厓子二首
我有一樽桑落酒，君能八句嶺南歌。不來春雨亭前坐，萬樹花開柰爾何。

其二
穠李夭桃未足看，杖藜無意遶花闌。那能夜月湘厓子，共醉春風白牡丹。

長垣邢御史母壽詩二首
八旬以上百齡近，五桂之中季子賢。騘馬驟風驚海内，彩鸞映日下雲邊。慈顔常為平反喜，遠夢頻于問寢懸。畫閣曉來開繡宴，紫簫吹散碧桃烟。

其二
薊門春早承歡地，劍閣風清陟屺時。甲第雲連雙鳯鬬，蟠桃雨熟萬年枝。笑騎王母青鸞背，共醉麻姑碧玉巵。蘭蕙繞堦香細細，蓬萊化日影遅遅。

岣嶁書屋為祝給事中賦
渼陂野叟病暑草閣眠，客訪者誰岣嶁仙。蓬頭赤脚不敢見，翩然遺我岣嶁萬頃之雲煙。老眼摩挲認形似，似與芙蓉天柱相勾連。中有茅堂架翠微，堆床萬卷先秦篇。僊人已遊紫霄上，夜夢猶遶蒼峰巔。䄂中携得一片石，化為霖雨坐令四海歌有年。君不見傅巖卜築屋幾椽，嘉靖之勳摩碧天，岣嶁之名要與相後先。嗚呼，勿使岣嶁之名不與相後先！

謝王正之
我病三旬久，君來十日過。留心投藥物，應手起沉疴。盧扁流風遠，門庭陰徳多。蒼天寧爾負，雛滿鳯凰窠。

雨夜有作
暑病逢秋减，園亭卧晚凉。棋聲清到枕，雨氣濕侵床。丘壑淵明老，乾坤子美狂。看雲明日事，十畝水西庄。

生辰宴後歌
我生六十有四歲，大兒設宴春雨亭。一曲雙調頗瀟灑，四座諸客流芳馨。今年甲午六十七，烏兔飛騰暮景逼。小兒愛父學阿兄，衍慶堂中張錦席。介壽笑開桑落酒，長生願比南山什。兒輩能此我心悦，爾之子孫更何說。前簷水不後簷流，後車轉合前車轍。嗚呼兒輩慎勿懈，人生一孝萬事徹。

送白貞夫八首
君家毘陵郡，我家終南山。相去四千里，那能識面顏。君今持使節，乘軺入秦關。取道渼陂涯，訪我林壑間。徘徊執我手，慷慨發浩歎。苦言阻隔遥，神交時往還。嗟我樗櫟姿，誤為杞梓看。感激靡所贈，贈君明月環。

其二
南方産琥珀，草芥滿西土。琥珀世所珍，草芥人莫顧。一朝持琥珀，拾芥芥與附。借問胡為然，氣類有感遇。君子貴同心，形迹靡所慮。

其三
萋萋庭下草，白露何漙漙。秋回病體蘇，君自西涼還。口吞黄河流，腹貯空同山。解携炫雙眸，五色呈琅玕。神工靡雕琢，至寶非塵寰。流行宇宙中，千秋長不刓。

其四
君携陽羡茶，來烹渼陂水。二物各一域，氣味似且美。歘然乘風回，翶翔青雲裏。迢遞鳯凰城，道阻不可跂。嗟哉傷我心，綣戀那能已。

其五
能詩唐杜甫，奉使漢張騫。使節空同過，詩名北斗懸。自慚黃髪叟，虚負碧瞳仙。不遠三千里，來㝷紫閣前。

其六
驛路三秋逼，星槎萬里回。河山秦地勝，題品樂天才。故國還經洛，和羹早用梅。野人靡好爵，離恨若為裁。

其七
老夫病起臨幽徑，嘉客重來訪敝廬。大保中丞曾面識，世勳國史亦親書。善看三葉郎君貴，爭迓雙旌使者車。此日文章誰與並，他年竹帛定何如。

其八
君家季父尚書幕，我亦承明謫省郎。五夜共趨朝北闕，幾回扳飲坐西堂。未能展足空騏驥，問說遺雛有鳯凰。盛世好音應可待，早瞻旭日上梧岡。

白子行送貞夫
白子白子胡為來，留爾匆匆不肯住。華山不采十丈蓮，却恐群僊笑爾空歸去。滸西丈人揮彩毫，長篇滔滔水東注。少年才子浚谷生，須臾滿紙煙雲横。白子得之色不驚，雙脚踢倒北斗城。笑提長劍舞不歇，仰天惟見秋空月。月下共予飲一斗，驪歌嬝嬝晨風發。白子白子留爾不住可柰何，安得織女機頭紅玉梭。織就雲錦五千丈，送爾歸報松喬行。

洛原為白子賦
僊楫已浮南渡水，故家猶問北邙山。迢迢歲月遷移後，隱隱鄕閭梦寐間。風氣不隨金谷散，雲仍今見玉麟還。芳鄰近接程門迥，數仭宫墻尚可攀。

草堂别貞夫
不盡登山興，其如送爾情。秋風臨路發，征馬向人鳴。白髪偏多恨，皇華自有程。相思虛夢寐，迷却鳯凰城。

聞貞夫將登華岳次韻一首寄上
好奇無柰洛原子，躡屐去登西華山。懸石獨沿鐵索嶺，塞雲笑指玉門關。身浮萬疊煙霞上，語落三峰紫翠間。欲喚讁僊沽一醉，旗亭秋草雨斑斑。

強情八首
郎富有黄金，難將買妾心。妾心似瑶瑟，的的愛知音。

其二
郎本五陵豪，妾是倡家子。不愛黄金多，只願同心死。

其三
老鶖與鴛鴦，不是同棲鳥。就令交頸遊，中懷轉懊惱。

其四
酌酒與郎飲，臨風強笑懽。菱花牎下鏡，留共可人看。

其五
並蒂芙蓉枕，合歡翡翠衾。那知今夜夢，遠遠别追㝷。

其六
牛女經年會，會稀情轉濃。朝朝覿郎面，恰似不相逢。

其七
共郎花下坐，吹笙弄明月。明月照妾心，妾心與郎别。

其八
郎心見妾懽，妾心只自苦。佯笑弄琵琶，曲亂不成譜。

三年
一出三年别，千思萬苦情。秋風吹妾夢，夜夜鎬西城。

牝鷄鳴
牝鷄鳴，鳴向晨，昂首皷翼聲切雲。遠邇驚駭徒紛紜，雄棲于塒若罔聞。君不見未央宮中野鷄叫，炎帝之雛幾盡掃。丈夫萬事田婦人，空戴須眉在人表。鶺鴒情乖老鶴悲，閭閻嘆息英雄嗤。爾曹若有丈夫氣，請爾細玩鷄鳴詩。

讀徳涵聞予壽州歸之詩有感而作
昔年予罷郡，道梗得歸遲。爾獲咸陽信，心先鄠杜馳。行藏嗟繫運，慷慨為吟詩。連翼雲霄意，讀餘雙涕垂。

籬菊早放喜而有作
歲荒菊亦盡，春至始栽移。要看風霜色，深蒙雨露培。重陽思爛熳，八月放蓓蕾。好為歌金縷，陶然醉玉杯。

九日遇雨莫能對菊與愛松鶴齋弟及鍊師王從石前堂小酌骨肉情洽且贈從石遂成四首
三年逢此日，籬菊有黄華。風雨疑相妬，園亭興轉賖。喜逢鸞鶴侣，共坐鶺鴒沙。好盡沽來酒，青燈笑語譁。

其二
西圃花無數，前堂雨不休。且陪吾弟飲，肯學楚人憂。陸海龍吟夜，天風鶴背秋。生涯惟爛醉，身外盡浮漚。

其三
客從玄圃至，坐有小蠻歌。孤負黄花節，其如白髪何。遏臺商調迥，入夜雨聲多。醉即南牎卧，寧須借綠簔。

其四
昆季頭俱白，蓬仙鬢獨青。何年堪辟糓，今夕已忘形。湖海多游覽，煙霞幾醉醒。向來瞻紫氣，不用寫黄庭。

秋興八首
雨餘忽見南山雪，夜迥深知北塞寒。明月萬家砧杵急，畫樓何處酒盃寛。墻根蟋蟀如人訴，江上芙蓉耐晚看。坐嘆離騷悲宋玉，捷傳飛將斬樓蘭。

其二
霜落長城萬草枯，三邊兵甲盡防胡。千年充國屯田計，萬里嫖姚出塞圖。寂寞魚龍沉瀚海，哀鳴鴻鴈憶菰蒲。閒情欲共伊人語，白露蒹葭水滿湖。

其三
往年曾侍衮衣傍，環珮秋風出未央。會揖夔龍眞氣象，退吟班馬舊文章。鼎湖自泣烏號後，林壑今看素髮長。一憶㤗陵心萬折，寒燈茅屋雨淋浪。

其四
秋風昔伴逐臣回，此日逢秋意轉哀。貝錦有言讒巷伯，黄金無夢到燕臺。土堦步月青藜杖，草閣看花濁酒盃。垂老光陰吾願足，補天自有出群才。

其五
壽州城枕八公山，風雨深秋草樹班。峽石中開青片片，長淮東下碧潺潺。曾經遷客登臨處，遐夢猶吾指顧間。最是時苗遺愛遠，至今祠屋在雲寰。

其六
川原回合滸西庄，門外南山對草堂。詞客坐吟青玉案，秦姬歌勸碧瑶觴。高秋不斷風雲氣，勝地今為翰墨塲。梧竹陰森餘萬頃，似聞鳴鳥在岐陽。

其七
滸西風采王沂圃，涇野源流呂聖功。時論同歸天尺五，美人都似玉玲瓏。吕生老向秦淮水，康子長歌太白風。北闕雲深東闕迥，不勝衰鬢嘆秋蓬。

其八
粹夫不是吟秋客，曠世眞為彩鳳毛。歸卧烟霞從爾好，往遊霄漢忝吾曹。蒼蒼冬雪孤松秀，滚滚中流砥柱牢。無那朝廷訪幽側，却教巖穴老英豪。

寄南里楊用甫二首
不見楊夫子，蹉跎近十年。幾回清夜夢，悵望紫霞仙。風月城南里，桑麻渭北田。深秋行樂倦，日晏任高眠。

其二
爾陪康學士，共上滸西樓。弱柳青娥舞，遙峰翠黛浮。龍蛇隨彩筆，鸚鵡落金甌。相對掀髯坐，時聽白雪謳。

九月十四日雪漫述二首
九月山城雪，多年見亦稀。始聞維霰集，展轉六花飛。泥濘妨窺圃，天寒及授衣。誰知村落外，猶有採樵歸。

其二
熱京當此月，常見雪繽紛。不意豐西暖，俄生塞北雲。菊垂寒不吐，桑落笑微醺。却愛梁園賦，鄒枚迥出群。

雪下即融戲為體物一首
漫空飛作絮，到地濕融沙。未有高人卧，難烹學士茶。溜喧疑驟雨，籬凈不迷花。庭樹風蕭瑟，詩成已暮鴉。

雪中有懷德涵德涵曾許鄠杜賞月以疾不至
孤負中秋月，虛瞻日暮雲。如何天又雪，無那我思君。王子丹成未，潘生瘦幾分。相看俱皓首，猶自歎離群。

雪後探菊一首
老圃容何慘，東籬爾獨芳。寧辭一日雪，直傲九秋霜。紅醉仙桃色，黄分月桂香。興來還共賞，不必是重陽。

送王正之二首
正之醫國手，眼見藥通神。慣醉王孫酒，長霑麗藻春。書邀秋入鄠，菊放雨留人。共對寒芳坐，清談意轉親。

其二
爾父西林叟，曾煩藥起予。百年朋友意，兩世往來書。丹圃猶存杏，王門舊曳裾。平生欽令徳，表墓定何如。

苦雨
夏郊不救嘉禾死，秋院虚生破屋寒。天地無情紅日閉，江湖欲醉白頭難。眼前涇渭何當辨，水㡳魚龍亦未安。到處濕泥沾蔓草，幾時幽谷采芳蘭。

雨夜懷白貞夫
貞夫騎馬入藍田，要看王維舊輞川。山水百年靈運癖，雲鳬萬里子喬僊。便㝷舟楫浮江漢，擬到園亭弄雨煙。鴻鴈南征將過盡，廻時應有尺書傳。

瀛書來云良木孫常於夢中呼予而泣予聞之痛心揮涕賦詩二首示瀛
六歲纔交孫在幼，七旬將至我成翁。燕秦地隔關河迥，骨肉情親夢寐通。得爾報書憐暮景，不禁老淚灑秋風。膏粱莫遣從今慣，詩禮須看異日功。

其二
大孫眼底小孫遙，夢裏呼予涕淚饒。花向根荄先識品，孝於童稚已生苗。讀書里舎何年是，問寢重闈萬慮消。惟願二雛看鳯鳥，莫隨燕雀在蓬蒿。

瀛被臺檄行勞勵之以詩
京兆一年司賦地，西臺此日勸賢書。陽城心繫催科外，漢主功收考課餘。松栢要看霜雪操，草茅莫惜斧斤除。國恩累世期無負，敢望高門駟馬車。

渭讀小學有過時之歎詩以警惰
八歲人當攻小學，三旬爾始讀遺編。莫求天地尊卑外，只在家庭孝弟間。人植綱常方異獸，士能變化即成賢。考亭夫子長如在，白晝青燈仔細研。

數日不至園亭寄鶴一首
一與胎僊别，塵居十日過。棲知依竹慣，聲憶入雲多。萬里心應在，三山路幾何。洞簫明月夜，來看舞婆娑。

雨後訪竹
雨過園林浄，扶藜探此君。推牎寒落翠，遶徑濕團雲。晚歲盟先結，清風我共分。虛心應識主，不在七賢群。

林居雜咏學寒山子五首
山翁矮屋住，幽僻少塵埃。牎外瀟瀟竹，門前欎欎槐。笛吹明月下，鶴唳白雲堆。未必蓬萊閣，神僊獨往來。

其二
童子清晨起，風前掃落花。柴門無吠犬，高樹有啼鴉。山翁方下榻，石鼎已烹茶。逍遙長似此，不羡五侯家。

其三
晝長槐樹下，散髮坐胡床。陣陣南風起，徐徐透體凉。編籬圍舊菊，汲水灌新篁。野外瓜初熟，畦丁送我嘗。

其四
自起蹁蹮舞，兒童笑我狂。但知閒處樂，不學富家忙。坐石沾雲濕，飡梨帶雨香。光陰容易老，樹杪又斜陽。

其五
落魄寒山子，長笑何時歇。洞棲一片雲，門對千年雪。破袖舞春風，澄潭弄秋月。吟詩幾百首，天機任飛越。

慰菊
愛爾寒香好，慇懃種滿籬。豈知三伏旱，欲廢一年詩。草閣聞蛩夜，金風落雨絲。青青生意轉，應不負花時。

九日對菊
佳節愁中過，寒香雨後開。不吟花我笑，共賞客誰來。濁酒從斟酌，疏籬自剪裁。飡英顔更好，白髮漫相催。

趙松庄壽辭
遶庄種松經幾秋，詰屈老𨌎蟠蒼虯。中有主人蓬僊流，芸窗萬卷親校讐。一朝跨鶴成遠遊，北上明光天際頭。參幕两地翊衛侯，折衝萬里資運籌。分符坐判西北州，橋山兆水聞歌謳。鶴翅倦飛思且休，雲巢早向松林投。虚牖洞開千尺樓，雙峨如黛空中浮。裁冰剪雪孰與侔，鳯巢仙子吾同儔。年年尋樂何優游，坐看八袠霜髯稠。一陽忽報回遐陬，江梅吐蕚竹笋抽。松稍新月懸銀鈎，壽筵羅列麟鳯羞。錦箏瑶瑟聲和柔，金緋四座嘉賓留。會須一飲五百甌，從兹俯仰天悠悠。雪山笑指如培塿，大江變作桑田疇，主人仍住松庄幽。

與釋本遐
爾于紫閣山中住，笑我虚稱山下人。白髮近年增感慨，青鞵何日上嶙峋。日高霄漢浮仙掌，地擁煙霞護佛身。探奇不逐漁樵伴，怪爾長為虎豹隣。

即事三首
籬落重陽後，寒花滿故叢。相看詩興减，不與去年同。

其二
午睡南牎下，人静柴扉掩。堦前黄葉堆，一任西風捲。

其三
黄金任爾散，清貧我自樂。非是薄黄金，我命生來薄。

松庄圖二首
森森松萬株，靉靉雲千頃。八旬老子家，一幅蓬萊景。

其二
曉汲龍溪水，暮煑沙砰茶。仙家風味好，就樹摘松花。

蟠桃圖走筆為王正之賦
海上蟠桃大於斗，一番結實三千歲。笑爾金門避世客，煙霞萬里何由至。當日公車曾上書，齒如編貝八尺軀。從容得侍武皇側，時時劇戲為歡娛。更有風流郭舍人，瀟灑同為供奉臣。殿中射覆訝蒌藪，天顔一笑回陽春。文章辨愽設客難，義氣激烈斥董憲。語言彷彿涉詼諧，辭旨婉曲多諷諫。我披漢書常歎息，稗官野史誰記憶。争言三度竊蟠桃，王母青鸞那可得。世人好奇仍信怪，往往求之經史外。東方先生苦受誣，形容千古丹青在。長安上醫西林叟，何年得此良工手。我摩老眼認形似，等閒為爾開笑口。年年珍重懸中堂，桑落酒熟花正香。客來對此須盡醉，莫負花前碧玉觴。

即景
寒雲蔽日晝冥冥，午坐無人共草亭。籬外殘花猶弄色，階前雙鶴對梳翎。

警火賦
園有芻藳炟于回祿，天耶，人耶？咎自我耶？乃為賦以自警，其辭曰：
歲乙未之孟冬兮，其日甲寅。漏沉沉其二皷兮，夜閴無人。彼塲圃之迢迢兮，曠無四隣。慨焱燄之奚從兮，稻秸積而倐焚。維天監之明明兮，逆斯凶而惠吉。維回禄之赫靈兮，詎倒施而濫及。信予徳之罔修兮，老而頗僻。繄天心之仁愛兮，冀反正而改迹。昔宋襄之三言兮，熒惑退舎。恂恂若劉昆兮，亦返風而速化。玄機叵測兮，維貞信乎堪馮。中孚之格物兮，又何患乎豚魚之頑冥。曰予承兹嘉惠兮，心豁然而頓悟。日兢兢以自飭兮，敢因循于遲暮。彼衆口之洶洶兮，云狡童之肆狂。審予行之罔缺兮，彼亦奚忍于予殃。木有根而必茁兮，爰有萌芽。玉刺摘于人人兮，亦有其瑕。予回思以省愆兮，在疏正而庇邪。彼警予以悔過兮，彼則是而予差。昔尼父元聖兮，戕于桓魋。忠如姬旦兮，亦流言之喧豗。矧予老且誖兮，羗自戾以為媒。冀沉寐以恍寤兮，遄濯污而起頺。亂曰：屢省哉！寇自我致兮，維我有瑕類兮。恫自乂兮，庶以無或墜兮。

送茶馬劉侍御二首
玉斧辭邊郡，星軺入故鄊。彩雲明晝錦，白雪侑霞觴。堂北萱花茂，天南婺影長。蓬萊春萬頃，從此壽無疆。

其二
鶴髮留春住，龍顔入夢勞。僊槎浮日影，奏草落霜毫。貌擬麒麟畫，風生獬豸袍。太平端有望，歌咏老吾曹。

雪夜一首與杏村子
春初人卧病，小院逼黄昏。乍聴風吹雨，翻成雪打門。青綾曾内直，白戰向誰論。病起乘新霽，籃輿訪杏村。

清歡
病起無兼味，清歡亦可嘉。菜根煑香稻，蓮子啜新茶。掃徑春生草，掀簾雪有花。暮年惟静坐，休遣思如麻。

自笑
自笑碧山子，巖居歲月奔。病回春有睡，老至夢多昏。雪落天機動，詩成腹藁存。舊書猶未忘，時或枕邊温。

吟詩
吟詩四十載，學海足生涯。漢魏二三子，唐人幾百家。撚髭空鍛鍊，得意漫矜誇。不見少陵老，情眞語自佳。

壽張翁二首
張仲風流遠，名家孝友存。一官看長子，八袠抱曾孫。野鶴形容瘦，長松枝葉䌓。葛天眞氣象，瀟灑住乾坤。

其二
若箇青衿子，翁孫展我甥。毛詩傳世業，鄠曲擅才名。早捷科應易，惟修徳乃成。從兹翁益壽，坐待鳯雛鳴。

答禹夫春興之作次其韻
玉斚春醅綠，金釵舞袖紅。遠山凭雪檻，佳景落詩筒。桂子雲霄上，荆花雨露中。衡門三十載，不出是英雄。

雨後次前韻
小園連夜雨，芳杏幾枝紅。要看花如錦，還携酒滿筒。揮毫花鳥外，拄杖畫圖中。一笑滄浪叟，風流媿爾雄。

春寒
節屇春分近，寒留花不開。經旬看集霰，萬蟄待轟雷。海日雲長蔽，河冰虜未回。孤臣頭白盡，愁思若為裁。

睡起
納被南牎卧，悠然煖自通。隣鷄春覺曙，簷馬夜知風。道在千金賤，心閒萬慮空。飯餘無一事，擊壤看兒童。

春陰
冬盡苦無雪，春來長作陰。雨暘元有數，消息自相尋。因悟浮生理，潜窺造物心。悠悠誰共語，閉户理瑶琴。

晴
春來霢霂雨，三日不成霖。紅入花枝淺，青回麥壟深。行雲晴忽散，挾客景堪尋。有約休相負，青山花滿林。

答禹夫訪仙之作次其韻
秦女吹簫夜，裴航搗藥年。藍橋通弱水，彩鳯跨祥烟。人去名留世，天生骨作僊。浪遊眞可笑，空掃石床眠。

再次韻學寒山子二首
自入山中住，悠悠不記年。洞門猿嘯月，松頂鶴巢煙。混俗元非俗，修仙不是仙。笑將竹掃帚，掃去白雲眠。

其二
葉落知殘歲，花開又一年。水澆名利火，風掃是非煙。漢帝求丹藥，秦皇慕海仙。不如飡飽飯，快活洞中眠。

禹夫近作詩可喜因次韻以示
吟咏如今日，風流異昔年。登壇追李杜，落筆掃雲煙。春助花前興，塵消物外仙。奚奴頻我送，剛喜慰愁眠。

得王子衡書
不見子衡三十載，緘書今日自長安。廟堂倚重宜多壽，風雅名高不折官。鷗水聊分三畝外，鳯池只在五雲端。相思此夜聽春雨，雅操終期共歲寒。

寄謝李宗易
白髪交情自布衣，非關出入在黄扉。痴兒生死勞恩及，老淚縱横豈浪揮。萬里雲霄心轉切，五更風雨夢初歸。有時倚杖看台斗，無限清光近紫微。

答禹夫種竹之作次其韻
修篁種得已多年，望裏蒼蒼半畝煙。藜杖獨穿春徑雨，葛衣常坐晚凉天。月移秦女乘鸞影，風落湘靈皷瑟絃。日日平安頻有報，主人只在北窗眠。

再次韻三首遣悶
林成今日憶當年，興到青鞵踏紫煙。秋夜乍聞千丈籟，寒雲低壓一重天。種分東衛歌淇澳，翠拂南薰入舜絃。俗態向來醫却盡，不須肉食繡衾眠。

其二
子猷乘興任年年，半入蒼雲半入煙。歲暮常分松頂雪，風光不逐杏花天。幾人杖屨同吟嘯，何處亭臺自管絃。留待鳯巢春萬頃，絕勝鶯喚柳三眠。

其三
老圃開從甲子年，移來秋雨帶秋煙。纔看碧落新生月，頓覺紅塵别有天。水傍琅玕清蘸玉，籟生枝葉細鳴絃。山翁此日常為主，一榻清風笑獨眠。

絕句二首與杏村兼示諸君子
野叟經旬眠草閣，故人無意到柴扉。多情誰似穿牎月，依舊清光照敝幃。

其二
少陵階下蓬蒿長，廷尉門前雀可羅。聞道蒼松容色改，不知相見定如何。

戲作二絕句
雨卧看晴晴復雨，杖藜欲出泥没苔。後園紅杏休争放，麗日清樽待我來。

其二
何日紅香鬬曉霞，微風裊裊影斜斜。爾時却恐兒童笑，白髪老翁還看花。

南山行寄熊子修
我病一月不出户，雲梦先生遠相訪。慇懃两度入我室，我聞談笑覺清爽。興來挾客南山遊，陰翳經旬忽開朗。老天有意山靈喜，蒼翠排空待吟賞。草堂寺中參古塔，紫閣峰前眺仙掌。陸海混茫萬餘里，瀑布飛來幾千丈。先生興狂渾欲飛，醉拈彩筆掃翠微。瑶草瓊葩盡收拾，奚囊背得南山歸。遺却兩枝在茅屋，琅玕五色炫人目。世人不識雲夢仙，燕雀紛紛逐鴻鵠。吁嗟乎！天風一朝鴻鵠起，燕雀紛紛亦徒耳。

和杏村子遊草堂之作六首
春日來看雨後峰，曉牎卧聴寺前鍾。笑將紫閣頻凝眺，誤作峨眉翠掃空。

其二
佳客同遊此醉眠，枕衾濕惹翠微煙。曉來共覓仙人掌，愛殺蒼崖瀑布懸。

其三
泠泠鍾磬隔雲深，裊裊松杉入暮陰。蒼徑共追蟾影步，青鞵不覺露華侵。

其四
碧井丹梯絕點埃，鳩摩羅什譯經臺。不知爾輩同遊後，更有何人到此來。

其五
卷將麗句袖中回，䭾得南山馬上來。卧展華牋閒把玩，却于高枕看崔巍。

其六
何物紅塵破悶幽，可人惟有看山遊。松篁滿院先投寺，紫翠盤空一倚樓。風外垂楊來暮鳥，門前流水泛春鷗。胸中自着南山後，小却人間百萬丘。

和熊子修遊南山之作三首
冉冉卉木春，汩汩水泉動。遥望雲梦仙，笑騎丹山鳯。直上紫閣峰，下瞰蒼龍洞。迢迢萬里外，烱烱雙眸送。西指崑崙丘，千古發一慟。夜就草堂宿，禪床破幽夢。起來步明月，短竹風前弄。

其二
謝客盤雲磴，探奇上石門。日浮僊掌動，巖合寺鍾昏。豹變疑藏霧，鷄啼覺有村。廟堂方爾待，未許避塵諠。

其三
騘馬來遊紫閣春，豸緋猶帶軟紅塵。漫誇臨水看山興，元是調羹補闕人。衣袖俄霑花雨潤，珮環時弄竹風頻。同遊未許憐吾病，佳句能留見爾眞。

和張舉子春遊之作三首
其一　雨晴上說經臺
玄宫跨蒼崖，團團樹松桂。幽人陟其巔，徘徊動遐思。紫氣沉函谷，白雲渺天際。經訛日月昏，道反天地閉。巍巍仲尼宫，路岐詎能至。安得沆瀣漿，醒却迷人醉。遵我仁義軌，直反羲黄世。

其二　草堂寺
萬卉新看雨後芳，群峰遥對古禪堂。望晴頓覺風雲變，探景寧辭道路長。喜見諸天多勝槩，誰言佛日有餘光。濁醪催客詩先就，紫閣招人興未忘。

其三　上紫閣峰不至而返
谷口到山中，十里未為窵。我昔十年前，頗聞山僧道。山形類紫閣，多因曉霞燒。三閣互對峙，縈紆有領要。歲久我思登，山僧近相約。老至筋力衰，蹉跎竟未到。兹者公等遊，也貽山靈笑。何由陟絕頂，凌空縱遐眺。

屢獲康汝修書作詩二首寄謝
磊落太行子，循良鄠邑君。十年離恨積，幾度尺書聞。琴弄青州月，樓棲碧海雲。公餘詩萬首，瓊蕚吐奇芬。

其二
東海蓬萊閣，南山春雨亭。暌離多夢寐，恍忽見儀形。臺迥烏常集，書傳鴈不停。蒼生憑我報，已勒去思銘。

劉侍御淯西畫圖歌
新野之野紫玉山，山下滴水流潺湲。主人卜築水西岸，宛如蓬島非塵寰。碧樹離離迷遠近，白雲悠悠時往還。白雲碧樹圍草閣，主人下帷勤著作。竹床幾卷伏羲書，淯水一瓢顔氏樂。春風遥唱水邊漁，夜月常鳴竹裏鶴。鶴鳴漁唱春復秋，主人忽起乘蒼虯。壯遊笑佩雙龍劒，大手堪修五鳯樓。五鳯樓前謁天子，禮樂縱横雲滿紙。看花醉向曲江遊，捧檄却為慈親喜。鸞鳳終難棲枳棘，騏驥何由困百里。驚見清霜落豸頭，早衍恩波通淯水。水西蒼蒼萬頃春，玉峰當户青嶙峋。行人指點作傅巖，風景依稀如有莘。有莘傅巖千古上，霖雨雲霓今注望。簮筆崚𡾓志不回，攬轡澄清氣何壯。皇華咨訪足風謡，紫塞紆籌籍保障。胸中有道迥不同，眼底奇才誰與抗。致君尭舜固非難，措身伊傅胡多讓。伊傅勳名獨與齊，白首還歸淯水西。鶴筭迢迢滄海變，鳳毛世世碧梧棲。畫圖留却他年看，麟閣丹青共品題。

雷
南山三月雷，夜牎破幽窅。曉起聞老農，云是豐年兆。

雷後雨雪人又以為災也憂而賦此
前夜聞雷後，連朝雨雪繁。隨風兼雹至，殺麥動人言。春服寒仍換，麟經老更翻。史臣堪紀異，誰達紫薇垣。

隕霜歎
去春仲月二十七，雪後隕霜殺果實。今年雪後仍隕霜，乃在暮春庚申日。兩度俱是清明前，頓覺和煦變凛慄。果實不熟人且憂，來牟倘殺那可述。憶昔戊子己丑年，一村十室逃五室。賣兒鬻女骨肉離，哭聲徹天天罔恤。以後雨暘恒失調，春禾秋稼收難悉。閭閻口腹或不充，公家租税何由出。官卒打門鷄犬驚，稱貸富人事方畢。富人氣勢猛于虎，約償未許一朝失。吁嗟生理轉蕭索，愁苦如嬰梏與桎。今兹來牟種頗盛，恍忽塲頭堆崒嵂。豈期雪後夜隕霜，懽娯變作聲唧唧。渼陂野叟發長歎，窮居愧乏回天術。曉來閉户強欲吟，坐掃破硯拈秃筆。我願蒼天憫赤子，早動和風散幽窒。

病起至後園得六絕句
入春踰兩月，不至後園裏。杖屨今日來，鶯花見人喜。

其二
我病杏花放，我來杏花落。春風更有意，夭桃正吐蕚。

其三
山童頑懶甚，杏花落不掃。花徑少人行，兩月長芳草。

其四
獨坐柴扉掩，馬嘶客戾止。山童啓柴扉，却是杏村子。

其五
山僧紫閣來，饋我春笋芽。留客嘗風味，恰有江南茶。

其六
杏村遺新詩，答我隕霜歎。習習和風生，却喜霜華散。

答山僧饋笋
紫閣三春雷動後，紺園十畆雪消時。龍孫出土看猶短，衲子穿雲采不遲。長路携來青箬裹，貧家珍重碧瑶枝。茶瓜爾笑已公味，珠玉聊慚工部詩。

清明展墓作
暮齡六旬九，尊祖意彌勤。令節屆清明，從俗上丘墳。翠栢結成蓋，春葩競吐芬。祠屋豫灑掃，執事樂趨奔。豕牲注清醑，俎豆羅繽紛。兄弟聮子姓，列拜昭穆分。伶工奏簫管，鉦皷聲入雲。諸靈儼如在，洋洋咸格歆。禮卒遂燕毛，神貺飽且醺。情洽坐忘旋，出門落日曛。斯禮久矣行，自我歸耕耘。悠悠廿載餘，蒸嘗四序均。匪直竭孝思，亦以篤懿親。雲仍慎勿失，慶流浩無垠。

沔姪自勵不近音樂述二絕句以堅其志
映雪孫生常閉户，下帷董子不窺園。顔瓢點瑟從吾好，野杏山桃任爾繁。

其二
夢落陽臺喚不醒，何如牎下對遺經。春風指日雲霄上，一派簫韶取次聴。

愛松弟送白菜詩以答之
早種春經雨，多耘自荷鋤。嘗新勞爾念，分惠入吾厨。清白家風在，豪華世味無。明時肥遯客，老圃莫荒蕪。

再答送菜
草閣方停筆，筠籠復到門。誰能知此味，爾獨念同根。深藉栽培力，難忘雨露恩。我園青吐甲，未久共盤飱。

燕子巢屋作
重來欣見爾，春色滿芳郊。認主歸貧屋，棲身有舊巢。芹風遊水際，林雨掠花稍。日日疏簾捲，香泥補漸交。

禽言七首
穿草鞋，草鞋穿，却好任我閒遊，任我潦倒。不求聴履上星辰，一朝喫跌禍不小。

其二
得過且過，日日憂愁，想甚箇，得過且過。

其三
着袴着袴，宜用粗粗布。勸君莫嫌布粗惡，多少貧人無袴着。

其四
提葫蘆，眼前萬事俱模糊，只好提葫蘆。

其五
種穀種穀，連年天旱穀不熟。肚饑難靠親骨肉，種穀種糓。

其六
不如歸去，柳陌花街誤了青雲路，不如歸去。

其七
行不得哥哥，赤心苦口死勸它，它今病已中妖魔。勸它做甚麽，行不得哥哥。

急雨
應怪天河瀉，翻成陸海深。四郊禾萬頃，三伏雨千金。夕霽樹猶濕，風回蟬一吟。芳亭便坐久，溽暑不相侵。

童杖
衰齡兼病痔，聊籍小童行。苔徑徐徐步，園林日日情。坐談時放汝，歸去輒呼名。却憶當年興，登山雙屐輕。

寄三林毛先生
隱居此日陶元亮，相國當年董仲舒。白髮喜看顔似玉，紅塵不到水環廬。三春花鳥驚人句，滿紙煙雲寄我書。為報後生今亦老，閒來常釣渼陂魚。

寄毛伯頴
多病相如廢，吟詩太白豪。溪流開户近，山色捲簾高。風月餘千首，星霜未二毛。年年翁壽旦，春酒碧雲璈。

送中丞黃伯鄰六首
佳人出東海，盈盈白玉姿。佩懸明月璫，手持瓊瑶枝。殷勤緘素書，寄我南山陲。臨風讀素書，云當遠别離。别離未足惜，所貴心相知。

其二
相知亦何深，孰云未識面。夢寐有神交，風雨生感歎。西隣東隣子，追遊靡昏旦。兩心苟未諧，何殊冰與炭。豈知壯士懷，曠世有綣戀。

其三
綣戀意彌長，中懷難具陳。平生數萬言，荒蕪未足論。佳人癖愛兹，擬之希世珍。枯桐縆朱絲，山高水粼粼。曲終聞嘅嘆，彷彿千秋雲。悠悠太古心，感激良有因。

其四
有因發天籟，無因覿芳顔。松岑老鶴心，長繞丹穴間。黄金豈不貴，壯士重肺肝。灼灼上林花，誰采幽谷蘭。幽蘭有貞性，不隨秋草殘。佳人愛芳馨，佩之凌歲寒。

其五
歲寒霜雪深，萬木凍且僵。徂徠千尺松，容色何蒼蒼。東園桃李華，春日豈不芳。未識秋風顔，那云棟與梁。君子慎晩節，竹帛有餘光。

其六
餘光被草萊，雅志扶皇闈。致身夔龍間，慷慨賦式微。海濱蓬萊樓，瞻望何崔巍。三岛連十洲，遨遊步如飛。頗覺歲月長，朱顔耿不移。何時寄我書，慰我長相思。

秋鶯
蕭瑟西風外，流鶯忽好音。塞鴻來亦近，社燕逝難㝷。求友非前梦，辭巢識爾心。明春端可待，出谷上喬林。

屢獲太微子書感而有作
嶽嶽太微子，猶能憶故人。兒亡常我慰，徳迥許誰鄰。蒼松容不改，白首涙何頻。未須嗟往事，感激見情眞。

送郡守夏道亨辭官歸四首
拂袖長歌公去早，急流勇退古為難。誰憐碧海屠龍手，興落蒼松野鶴灘。北闕夢魂天廣大，東山歌舞日平安。胸中萬丈虹霓影，不比㝷常老棄官。

其二
紫綬金章淮海客，青春歸去意何如。羞看傀儡棚頭戲，謾卷羲皇架上書。百尺高樓雲淨後，一聲長嘯月明餘。等閒勿作煙霞癖，會有蒲輪至草廬。

其三
君侯車馬已南馳，野叟山中尚未知。為愛雪晴看華嶽，却因風便寄瑶芝。恨來不識荆州面，老去慚無李白詩。渭北江東成間隔，暮雲春樹結相思。

其四
黑頭人去尋鷗侣，丹穴春深産鳳雛。三載星霜勞撫字，萬家雨露足霑濡。天心寧負循良績，陰德眞為遠大圖。畫閣喜開湯餅宴，佳音早寄碧山隅。

送中丞于瑩中四首
東山端為蒼生起，華嶽争看紫氣髙。寵渥自天春又轉，攀留無地意徒勞。海雲拂曙迎僊斾，花雨催詩濕繡袍。麗句謾誇追謝朓，嘉謨懸望匹臯陶。

其二
道上誰歌借寇難，倚天長劒斗星寒。自憐白髮雕蟲叟，不識皇華老豸冠。昨日臨風傳錦字，幾時補衮入金鑾。商郊霖雨㝷當事，四海蒼生注目看。

其三
地遠相違南北海，天涯不及馬牛風。心知未許關山隔，神合眞疑夢寐通。問俗畫熊回道路，朝陽彩鳳上梧桐。逢人若訪垂綸者，七十滄浪一病翁。

其四
玉斧纔臨半載過，河山百二起謳歌。豺狼霄遯風霆急，禾黍春回雨露多。命駕欲瞻顔咫尺，扶藜可柰影婆娑。鵬程自合摶霄漢，鴈帛能無寄薜蘿。

七旬
一卧滄浪晚，蹉跎罷策勳。登天無復夢，弄筆且能文。舞鶴看人喜，流鶯隔樹聞。七旬雖善飯，不學趙將軍。

柬康五
冬徂春已半，不得滸西書。老恨追趨懶，相思夢寐餘。杏花開正好，桑落興何如。七十今年是，應勞長者車。

王叟歎
故媪十日肉未寒，新媪入門恣笑懽。黄金耳鐶羅衣裳，昨誰為主今誰看。吁嗟王叟六十六，夜夜呼燈醉醽醁。眼底只見新人好，耳畔那聞兒女哭。爾不見雎鳩小鳥亦有情，爾老何心化麋鹿。吾今作歌歎爾情太薄，有問者誰吾之族。

滻園移菊
小阮籬邊色色奇，暮春來向雨中移。我同元亮耽秋興，爾作吳剛斫桂枝。

送唐子薦六首
昔聞涇野子，今喜見池南。祠屋生前立，旄倪去後參。循良應有傳，竹帛爾能堪。尚憶風謡遠，秋空月在潭。

其二
騘馬三秦道，豺狼萬里空。皇華車帶雨，麗藻筆生風。華嶽淩仙掌，虞階識舜瞳。不知今海内，似此幾豪雄。

其三
聖訓誰能演，池南獨擅長。乾坤回正氣，日月有餘光。補衮功堪擬，觀風事異常。要將嘉靖業，扶植到虞唐。

其四
山水滇南秀，鐘為間世豪。詩看唐律盛，書壓晉人高。星斗垂精采，江河落巨濤。龍門今識面，剛喜慰吾曹。

其五
三世科名舊，千年慶澤深。絃歌花縣日，綱紀栢臺陰。鼎惜調羹手，天知報國心。夔龍芳躅迥，霄漢許追㝷。

其六
紫閣峰前叟，浮生七十年。閉門花自發，多病日高眠。車過草茅巷，春回風雪天。謙光無以報，感激浚郊篇。

李宗易次前寄詩韻見答因再寄一首
風雨山城及授衣，忽傳尺素到柴扉。遠函眞覺從天墜，佳句還應信筆揮。霄漢夔龍公接武，山林麋鹿我同歸。白頭亦有閒中趣，日日終南坐翠微。

除夕
浮世七旬明日過，畫堂春酒此宵同。乾坤自許丹心在，形影相看白髪翁。輾轉三陽扶道泰，謳歌四海願年豐。等閒莫笑狂夫老，猶有遺編討論功。

元日
元日祥颷起，徐徐散積陰。江湖扶杖叟，霄漢倚樓心。歸卧煙霞僻，違朝歲月深。簫韶猶夢寐，一派鳯凰音。

大千上人過訪因贈
五十圭峰住，迢迢百歲侵。徒僧看亦老，栢子種成林。日食黃精飯，常持白業心。虚名我何有，勞爾下雲岑。

和杏村喜雨二首
睡覺聞春雨，隣鷄第幾聲。簷風吹不斷，燈影滅還明。碧訝琴絲潤，青知麥浪平。杜陵詩句好，喜共古今情。

其二
老來農圃事，我願學樊遲。雨落呼田叟，莎長問牧兒。看雲搔白首，出郭杖青藜。萬姓多憔悴，何人是國醫。

即事
日高方盥櫛，暮景得幽棲。喜戴峩巾好，難收短髮齊。園亭新雨霽，樽酒可人携。春樹微風外，雙鳩自在啼。

分菊四絕句
芍藥牡丹春色濃，争如老圃看秋容。暮春雨過東籬下，舊菊分來碧葉重。

其二
誰羡騷人九畹蘭，儂家老菊亦多般。故分舊品開畦種，要采寒香帶露飡。

其三
菊根經歲老成枯，及早分栽翠色敷。堪笑吾人多變化，却干心地久荒蕪。

其四
小園半畝雨晴時，日日呼童看挿籬。丹杏碧桃天上種，元于此地不相宜。

睡起
夢破芳亭午，花陰響轆轤。几看書恍忽，牎怪竹模糊。春夏潜推謝，炎涼半有無。向來分種菊，得水綠盈株。

静坐
老來堪静坐，多慮恐傷神。詩不推敲就，情惟淡泊眞。香堦花影覆，芳樹鳥聲頻。興到歌還舞，渾忘雪滿巾。

志喜
眠深驚扣閣，夜半報添孫。譜序名從木，家傳善作根。蒼天元有意，白叟敢忘恩。晨起瞻晴旭，南山翠到門。

杏村次前韻相賀因再次韻一首
老住林泉日，猶能見此孫。好除荆棘路，培養桂蘭根。俯仰乾坤濶，生成雨露恩。永年吾願足，不敢望高門。

舅氏池亭宴集四首
嘉辰逢首夏，清宴集西村。亭入青峰色，池侵老樹根。潯陽情不薄，伐木事堪論。環坐惟同氣，山翁勸一樽。

其二
兒曹三爵後，把釣上漁磯。池影涵清碧，鈎鱗出細微。注盆猶潑剌，泳水自依稀。一笑吾親放，無勞問是非。

其三
移時鉦皷發，簫管亦悠揚。樹鳥驚皆散，淵魚落且藏。主留仍進酒，客醉苦辭觴。不盡殷勤意，林霏漸夕陽。

其四
日暮席仍移，蔬畦露坐宜。彈窺黄鳥影，歌聽碧山詞。脆喜香芹薦，青憐細果垂。風流愧山簡，也醉習家池。

咏李大夫二十六韻
洪洞神僊窟，汾行秀氣鍾。德門占瑞鳳，勝地産人龍。問學同韓愈，才華邁李邕。並歌薇省宴，獨蹇杏園蹤。佐郡臨洮曲，分符督歲供。臯蘭車久駐，邊粟廩多容。遠戍征行急，長河濟渡凶。岸頭排纜木，水面集艨艟。誰擬乘槎客，行歌負耜農。有時司郡篆，甘澤徧提封。召伯棠存茇，羲皇道决壅。群黎齊頌德，多士藉登庸。解綬頭猶黑，看山興正濃。兩河流巨盜，四郭懾先攻。奮激公紆策，懽呼衆築墉。黄巾回劍戟，赤子樂榆舂。形瘁俄捐館，人哀共拊胸。金城遺愛遠，祠屋小民恭。伏臘羅蘋藻，登歌擊皷鍾。穹碑光照日，太史筆如鋒。宇宙名難朽，龔黃傳可宗。令孫當世彦，嘉會百年逢。嶽嶽霜前豸，蒼蒼雪後松。豺狼驚使節，湖海仰高峰。青史期千古，丹心翊九重。顯揚公益懋，遐躅許誰從。

忘情
吾已忘情久，何由爾更喧。此心如日皎，利口向誰言。泉石甘吾老，雲霄任爾鶱。松風聊洗耳，含笑坐西園。

聞蜩
戊戌六月六日晴，槐風裊裊蜩始鳴。乾坤蕭散我空老，時序推遷寧有情。久貪樹底晚涼坐，忽見天邊新月生。憑誰一喚羨門子，翩翩來此吹玉笙。

睡起
漏刻遲遲晝有餘，老來無事可消除。幾回睡起閒亭上，也看涇川兩葉書。（謂仲木《宋四子抄釋》也。）

雨後苦熱
震雷急雨須臾過，竹樹斜陽萬雀喧。轉覺溽蒸侵白紵，更無涼吹灑黄昏。科頭枕石自多病，束帯立朝何可言。安得南山松澗底，寒冰細嚼解吾煩。

王懋徳饋茶謝答一首
淯南相送碧山茶，封匝筠籠印不斜。秋日乍開香帶雨，寒泉自煑浪生花。一瓢村醜從吾好，七椀清風謾爾誇。不為使君懷舊友，芽春能到野人家。

林居擬姚合六首
為愛林居静，朝朝入小園。坐呼童喂鹿，卧怕客敲門。殘暑蠅偏惡，斜陽雀亂喧。忘收書在几，簷底任風翻。

其二
洞屋形如舫，聊題作舫齋。開牎都是竹，彷彿泛湘厓。卧聴尤宜雨，深棲不受霾。也知在平地，風浪漫縈懐。

其三
午過眠方起，痴孫放學回。展書仍問字，供茗自擎杯。鶴放隨雲去，秋成望雨來。南山消息近，隱隱動輕雷。

其四
從辭東閣賦，早避北山文。閉户翻黄卷，開園卧白雲。蹉跎年易邁，感激道難聞。羽翮今如此，焉能擊紫氛。

其五
洞屋兒新構，前楹亦創修。經營因避暑，瀟灑忽逢秋。常愛雲團户，渾忘雪滿頭。吾心自知足，爾疾喜云瘳。

其六
老至難酬主，身安不怨貧。都來三畝宅，剩有十分春。瓜豆分畦種，林花應節新。太平誰笑我，蕭散作閒人。

忽忽
忽忽七旬過，流光似擲梭。老添詩漸减，愁少睡還多。草徑當徒步，風亭或放歌。南山青不改，日日對嵳峩。

雨中偶成口號四首示小孫山木
六十年前遊戲處，西灣風景種瓜餘。老來翻愛兒童事，欲向灣頭坐釣魚。

其二
秋來風雨掩衡門，强欲看書柰字昏。却恨當年雙眼碧，不將黄卷日重温。

其三
構完祠屋奉蒸嘗，不接音容秪自傷。怎得光陰如少小，家庭朝暮傍爺孃。

其四
駑馬當時誤入驂，幾回鞭打脱羈銜。而今莫說無人用，縱解馳驅老不堪。

浮世
輕薄看浮世，疏慵怕出頭。軒車雖舊侣，書札不輕投。暑退兒無恙，秋來酒旋篘。三盃渾醉却，此外更何求。

八月
八月農方急，連朝雨乍晴。來牟催播種，蔬果漸收成。塞鴈來霜候，寒砧搗月明。築塲將刈稻，春酒正含情。

糴米謡
麥未穫，糴舊麥，糓穗欎壘壘。出糴早穀米，南畆何曾廢耘耔，田少口多囷見底。吁嗟乎！有錢糴米爾莫歎，新穀登塲亦不遠。不見當年少陵叟，短褐長鑱米何有。

興平役
行邊使走興平陸，縣少供億恐不足。數月以前下郡牒，條令鄠縣為替恊。百疋乘馬九肩輿，車輓芻豆官督夫。線稜白粲桑落醑，江南珍果秦城需。賈直往往出假貸，鞭朴日日聞號呼。朝夕經營猶未就，郡牒重催急于鬬。秋雨連旬渭水漲，競渡踔泥誰敢後。爭看一朝使車至，先經十日旅邸候。芻豆狼藉復輓回，肩輿棄擲空塵埃。閣老逢迎未必懽，村氓徵取徒為災。吁嗟郡牒何為者，可能量物裁多寡。閭巷呻吟那得知，公堂燕笑持杯斚。

九日
九日南山下，晴天亦可嘉。登高扶杖懶，看菊遶籬斜。且酌兒孫酒，聊酬爛熳花。豪華非暮景，澹泊是生涯。

中麓篇
胡山在章丘南，山有三趾。予友李伯華結廬當其中，因自稱中麓山人云，自燕訊予曰：「宜有述也。」為之賦《中麓》之篇。
胡山萬仞青浮空，灝氣潜與岱嶽通。何年神斧開鴻濛，延亘隱隱拖長虹。東入海斗勢益雄，探頭俯瞰馮夷宫。山下才子謫僊同，幾回躡屐攀穹窿。枕石夜卧煙霞叢，遠鷄齊唱流天風。扶桑乍見海日紅，畫圖奇絕天為工。須臾黯淡浮雲蒙，遲遲玉漏方報終。萬家曙色侵簾櫳，山横三趾中特隆。山人卜築當其中，孰云秘攝非蒼穹。憶昔降神擬髙崧，篤生俊傑山之東。海嶽詰屈盤丹衷，少小作賦排終童。黄卷一目過即融，詞源滚滚那能窮。弱冠騰達脱蒿蓬，蒼虯獨駕參重瞳。要補衮闕裨天聰，十載天曹輸藎忠。帝心簡在階洊崇，朝夕翼翼何謙冲。推轂指日列上公，一時燮理造化功。坐令四海歌年豐，閒來笑撫嶧陽桐。游心學海囦且洪，筆端萬象歸牢籠。先秦直上追鎬酆，西京拍挾龍門翁。自成藝苑超塵埄，藏之中麓石室充。後賢景仰名獨鴻，胡山世世看巃嵸。

孤兒吟
十四孤兒行且泣，道逢丈人問端的。兒言鄠杜王氏子，阿祖曾為州守秩。前年隨父入川東，萬里辛勤訪姻戚。姻戚劉子巴縣簿，貸金有券不償直。一朝罷官共舟歸，兒父語言忿成疾。巫峽迢迢下荆門，途次懊惱疾轉亟。劉子夫婦毒於虎，公然棄父潜江側。氣息奄奄兒在傍，身無完衣腹無食。桂林夫子任阿翁，司教潜江名赫奕。逆旅主人走告之，任翁聞之心怛惻。急以藥物療癥結，亦有饘粥供朝夕。吁嗟兒父竟不起，寒風刮地天昏黑。任翁親為作棺殮，瘞之崇丘樹墓石。秦楚相望幾千里，道長兒弱歸不得。任翁提携入官廨，撫養惟恐或墜失。命兒為書搨手模，持之京師轉鄉國。遂有叔父來逆兒，未久母子得相即。吁嗟乎！任翁于兒如覆載，俯仰何由報恩德。願翁子孫多且賢，崇階百轉壽千億。丈人聆兒言，倚杖三歎息。世人骨肉轉為讐，往往坐視溝中瘠。桂林夫子乃如此，高凮直與古人匹。我今為賦孤兒吟，留取芳名光簡策。

鐵牌道人歌
我聞鐵牌子，深藏不可見。長嘯洞前雲霧横，太平宫隅草樹亂。遯世已出紅塵外，結茅直傍蒼崖畔。却有農夫為種田，時汲山泉自煑飯。有目不識字半行，勵志常懸鐵一片。鳳池秋早梧葉凋，虎溪春暮桃花泛。幽棲倐踰四十年，丹心那肯㝷常變。朅來訪我春雨亭，通名始識冰霜面。七旬悠悠鬢猶黑，修臞飄飄步何健。暫爾款坐語亦奇，翩然别去意乃戀。昔聞南山多異人，今見此老眞鐡漢。安得拄杖入煙霞，同覓仙人為我伴。

題小畵四首
小盆沾濕初經雨，翠色交加迥絕塵。靈運池塘空有夢，濂溪亭榭不勝春。

其二
幽篁蒼翠依奇石，矗矗翛翛共歲寒。奇石年年供賞玩，幽篁日日報平安。

其三
風前裊裊虎鬚長，雨後翩翩燕嘴香。珍重王孫相對好，免教離思怨斜陽。

其四
移來幽谷色青青，日日相看比徳馨。桃李亭臺絃管急，任他人醉我惟醒。

壽王鳯巢
梧崗文采朝陽後，丹穴雲巢歛翼時。釀出醴泉春萬頃，佩摇風籟竹千枝。徘徊自對青鸞語，來往常教老鶴隨。近得天邊王母信，年年相約到瑶池。

杏村卜築次韻二首
畫棟倚雲開甲第，尺書得鴈報長安。清瀘遶郡春浮夢，老蚌成珠夜吐丹。冠蓋幾時來萬里，岷峨依舊聳雙巒。白頭始遂歸田志，俯仰乾坤頓覺寛。

其二
壯夫處世豈無家，宦海乘桴未有涯。新築傳言丹荔好，故山回首白雲遮。廟堂正爾需才俊，雨露今看沐寵嘉。霞艷早裁西蜀錦，春風先到上林花。

次韻與王學諭四首
鄙吝逢君頓覺無，濁醪恨不飲千壺。香飄紅雨風回樹，影落青天月在湖。敝館翻勞君作主，閒居眞愧我非夫。醉來直到忘形地，爾汝樽前信口呼。

其二
芳亭自掃一塵無，怎似清冰湛碧壷。寶劍有光衝北斗，綸竿終日釣平湖。白駒空谷思嘉客，黃犬東門笑獵夫。却喜青山春雨歇，桑顛布穀向人呼。

其三
諸君清範眼前無，良冶何曾出哨壺。巨鯉春深掀禹浪，長蛟雷動起雲湖。文章星斗今魁選，人物羔羊古大夫。指日相逢霄漢上，門墻還許姓名呼。

其四
金臺玉署夢俱無，田父村醪酌幾壷。愛客髙情慚北海，詠梅佳句憶西湖。百年身世雙衰鬢，萬疊雲山一懶夫。惟願太平多氣象，閭閻擊壤盡歌呼。

豸史古崖魏公手書錦堂德祚扁以賜舉子張孝先詩以為賀因次韻五首
華扁喜看懸處好，春光頓覺坐來生。誰言野叟能修德，謾道詞林舊有聲。壽擬松喬今日意，祚延瓜瓞暮年情。霜臺染翰星郎贈，萬古流傳識姓名。

其二
陰聴遠從先世積，寸心寧敢老來虧。使車遇我留華翰，傾盖逢人即故知。元日正懸墨玉牓，春風不負碧瑶巵。堂前蘭桂應繁茂，已見禎祥啓兆時。

其三
邑侯百里宣風教，豸史三冬駐節旄。綣戀衡門咸我愛，峥嶸盛世緫人豪。書工顔柳才尤妙，政接龔黄意獨勞。遐祚可占貽後嗣，髙情端不忘公曹。

其四
堂上誰教懸瑞扁，直疑喜兆自天來。善根悠遠多年種，徳祚延綿此日開。但得雲仍傳世業，敢言五桂與三槐。老夫感激情無限，笑對南山詠有臺。

其五
喜逢公等登堂日，恰近吾孫受室時。鸞鳳音交今夏事，熊羆夢恊古人辭。錦堂徳祚書先報，寶樹春凝果正垂。老去光陰更何望，無窮眞樂在于兹。

哭粹夫
往年庚子冬哭徳涵，壬寅秋哭仲木，乃癸卯冬粹夫訃至。會予病新愈，不能哭，流涕而已，于是述楚些以泄哀云。
崧髙降神，生鉅公些。璧立萬仞，驅長虹些。尚有伊傅，攀夔龍些。下視群憸，如蠛蠓些。滄浪一卧，天地中些。正氣上與，霄漢通些。我慚知己，哀切衷些。仰頭欲問，天夢夢些。瀰瀰老涙，流滿胸些。大塊為我，生悲風些。

憫雨篇為太守六泉吳公賦
吳公憫雨身如灼，瓣香籲天赤心托。精神尚與眞宰遊，旦夕下救蒼生渇。天丁鞭撻老龍起，黑雲瀰空雷雨作。一雨三日民乃足，千門萬户喜雀躍。累歲覃恩仰慈母，一朝憫雨動秦郭。我公退食開口笑，先民之憂後民樂。坐對南山興瀟灑，自拂古桐理絃索。嗚呼！天人交感有如此，元氣亦在人斟酌。我公自有回天力，到處陽春信有脚。君不見循良自古入相多，微書咫尺來玉坡。蒼生漫爾舞且歌，留公不住當柰何。好取北山一片石，勒之萬代光嵳峩。

曝背
曝背茅簷下，游心藥裹餘。問醫除老病，昏目棄殘書。孫愛飡留客，僮歡市得魚。年豐時更㤗，瀟灑在林居。

海居賦
東厓先生翁公居在南海之濵，乃自撫臺介以皖山吳子之詩，命予賦之。予西夷傖人也，未嘗海遊，而知公之為眞海也，乃括而為之賦云。其辭曰：
猗與巨哉海兮，環四域以為界。維南溟之特勝兮，肇鴻濛而衍派。泝翁氏之上翁兮，爰卜居于海濱。徳源源以世好兮，善根植而殷殷。灝靈藴結兮，吾不知其幾千萬春。蟠高居以孕秀兮，埓崧嶽之降神。直皇明之景運兮，哲人乃生。挺僊姿之夐異兮，貯渤澥于丹扃。顧學海之茫茫兮，誕有岸而先登。詞源滚滚以濡毫兮，恆一瀉而千里。錯海珍以雜出兮，僉目駭而神靡。跨赤虬以遐征兮，叫閶闔而謁帝。帝命以作股肱兮，俾宣力以經世。憫下民之昏墊兮，皷萬艘以遄濟。嘅交南之弗庭兮，伊孽豎之為厲。帝命相以將征兮，相簡公以參謀。森幕府之䆳穆兮，獨淵淵以運籌。斡萬變于指顧兮，飭六師以張皇。進莫敢以我抗兮，退無穴之可藏。孽豎凜以魄褫兮，亟面縛而請降。敷悃款以捷奏兮，帝嘉錫以報章。爵孽豎以都統兮，因悠遠以安黎。磨穹碑以載績兮，光什倍乎淮西。維三秦之巨藩兮，控三邊以制虜。帝命公以撫填兮，藉文武之吉甫。動威令以轟霆兮，澤隨車以沛澍。曾星霜之未周兮，羌外靖而内熙。維我公之断断兮，曰宰衡之攸宜。帝咫尺而有召兮，集夔龍于鳳池。量汪洋其無際兮，陋千頃之憲陂。虚處下以來善兮，匯百川而納之。翊皇祚于億萬兮，勒勳名乎鼎彜。憶海居之我招兮，方童顔而白頭。訪五羊之僊跡兮，藐一髪于羅浮。報海籌之重添兮，摩銅狄以優游。亂曰：海晏晏兮，公衎衎兮，旦復旦兮。海可塵兮，公名芬芬兮，其無垠兮。

五言排律三十四韻贈大參陳子才
昭代開昌運，名門擅帝鄉。善修深更遠，慶衍浩無疆。北斗尚書烈，中朝太僕良。謝堦培寶樹，丹穴産鸞凰。早受趨庭訓，期增奕葉光。䕃恩覃雨露，胄監琢圭璋。苦肆芸牎力，争攀桂窟芳。鵬摶違雅志，驥足試康莊。遊宦留都美，書啣帥府强。贊襄逾歲月，節操凛冰霜。聖主推褒贈，嚴君遂顯揚。分符承魏闕，夙駕入鄖陽。大展平生學，潜消萬姓殃。崇墉森劒戟，循陌課農桑。白晝絃歌沸，青林虎豹藏。福星懸楚甸，薦剡徹堯皇。鹺海司邦計，燕山落錦嚢。𩊓花金燦爛，德佩玉丁當。咫尺天居迥，瞻依夜夢常。芙蓉泥不染，蘭草谷生香。坐聴鶯遷木，欣看燕賀梁。清風辭北薊，卿月轉西涼。玄鶴崆峒近，神駒渥水長。衛風騋牝盛，魯頌馬斯臧。經濟需才俊，旬宣陟省堂。汧流環浩蕩，吳嶽對青蒼。有脚陽春遍，隨車澍澤滂。馳驅過鄠杜，詢訪舊門墻。納拜吾寧敢，謙虚徳益彰。抒悰頻慰藉，舉酌暫徜徉。廊廟方登用，田園豈慮荒。詩書元不負，簮組世相望。海岱㤙何垕，㳙埃報莫忘。迢迢霄漢上，萬里任翶翔。

二曲子歌贈种天表
英英二曲子，夙秉河山秀。弱齡侍父令西蜀，錦江峨眉爛如繡。乘暇時時躡屐遊，新詩筆底可立就。壯歲跨馬入燕京，黄金臺邊笑馳驟。翹首蓬萊五色雲，願祝皇圖萬年壽。尋渡長江縱遐眺，東南勝㮣無遺漏。春風折得廣陵花，猶有餘香滿衣䄂。囊中一片嶧陽桐，悠悠古調蓬仙授。草堂惟有老鶴聞，松關未許俗人扣。王孫貴客苦願學，折柬邀之掃門候。清風徐來月在天，高山流水始一奏。賢郎書逼王右軍，阿孫志接科名究。只今甲子七十二，雙鬢無絲面無皺。如君自是松喬流，今人誰繼鍾期後。擊筑吹竽醉不醒，說着陽春笑破口。吁嗟乎，二曲子，不知爾音知爾心，却有八旬渼陂叟。

二華子歌
予為二曲子歌矣，天章以書來曰：「公得無意乎？」遂有此作。
太華峰有十丈蓮，少華峰有千尺泉。希夷一枕喚不起，野花啼鳥春依然。長安种子王門客，自稱二華雲中仙。有時笑携謝朓驚人句，落雁峰頭一問蒼浪天。有時走覓玉女洗頭盆，九節杖子拄到日月邊。平生酷好李太白，恨不相見斗酒詩百篇。醉來怪問仙人掌，胡不一解蒼生之倒懸。短歌長律囊輒滿，大篆小楷石可鐫。詩書供奉碧殿迥，夢寐常遶蒼峰巔。种子种子别爾忽忽五六年，老夫乃今為爾一放顛，揮灑二華萬傾之雲烟。琪葩瑶草世難賣，不遇金莖仙子勿浪傳。

梅塘為桐城盛翁賦
一泓清淺兔河濵，疏影横斜幾度春。開閣興於何遜異，巡簷詩較少陵親。蹇馿時跨同心客，野鶴長随不老身。若作和羹須大手，霜臺豸角望嶙峋。