跡府第一
公孫龍，六國時辯士也，疾名實之散亂，因資材之所長，爲「守白之論」。假物取譬，以「守白」辯，謂「白馬爲非馬」也。白馬爲非馬者，言白所以名「色」，言馬所以名「形」也。色形，非形，非色也。夫言色則形不當與，言形則色不宜從；今合以爲物，非也。如求白馬於廄中，無有，而有驪色之馬，然不可以應有白馬也。不可以應有白馬，則所求之馬亡矣。亡則白馬竟非馬。欲推是辯以正名實而化天下焉。
龍與孔穿會趙平原君家。穿曰：「素聞先生高誼，願爲弟子久，但不取先生以白馬爲非馬耳。請去此術，則穿請爲弟子。」龍曰：「先生之言悖。龍之所以爲名者，乃以白馬之論爾。今使龍去之，則無以教焉。且欲師之者，以智與學不如也。今使龍去之，此先教而後師之也。先教而後師之者悖。且白馬非馬，乃仲尼之所取。龍聞楚王張繁弱之弓，載忘歸之矢，以射蛟兕於雲夢之圃，而喪其弓。左右請求之。王曰：『止！楚人遺弓，楚人得之，又何求乎？』仲尼聞之曰：『楚王仁義而未遂也？亦曰人亡弓，人得之而已，何必楚？』若此，仲尼異楚人於所謂人。夫是仲尼異楚人於所謂人，而非龍異白馬於所謂馬，悖。先生修儒術而非仲尼之所取，欲學而使龍去所教，則雖百龍，固不能當前矣。」孔穿無以應焉。
公孫龍，趙平原君之客也。孔穿，孔子之葉也。穿與龍會，穿謂龍曰：「臣居魯，側聞下風，高先生之智，說先生之行，願受業之日久矣，乃今得見。然所不取先生者，獨不取先生之以白馬爲非馬耳。請去白馬非馬之學，穿請爲弟子。」公孫龍曰：「先生之言悖。龍之學，以白馬爲非馬者也；使龍去之，則龍無以教。無以教而乃學於龍也者，悖。且夫欲學於龍者，以智與學焉爲不逮也。今教龍去白馬非馬，是先教而後師之也。先教而後師之，不可。先生之所以教龍者，似齊王之謂尹文也。齊王之謂尹文曰：『寡人甚好士，以齊國無士，何也？』尹文曰：『願聞大王之所謂士者。』齊王無以應。尹文曰：『今有人於此，事君則忠，事親則孝，交友則信，處鄉則順，有此四行，可謂士乎？』齊王曰：『善！此真吾所謂士也。』尹文曰：『王得此人，肯以爲臣乎？』王曰：『所願而不可得也。』是時齊王好勇。於是尹文曰：『使此人廣庭大衆之中，見侵侮而終不敢鬭，王將以爲臣乎？』王曰：『詎士也？見侮而不鬭，辱也。辱則寡人不以爲臣矣。』尹文曰：『唯見侮而不鬭，未失其四行也。是人未失其四行，是未失其所以爲士也。然而王一以爲臣，一不以爲臣，則向之所謂士者乃非士乎？』齊王無以應。尹文曰：『今有人君將理其國，人有非則非之，無非則亦非之；有功則賞之，無功則亦賞之，而怨人之不理也，可乎？』齊王曰：『不可。』尹文曰：『臣竊觀下吏之理齊，齊方若此矣。』王曰：『寡人理國，信若先生之言。人雖不理，寡人不敢怨也。意未至然與？』尹文曰：『言之，敢無說乎？王之令曰：「殺人者死，傷人者刑。」人有畏王之令者，見侮而終不敢鬭，是全王之令也。而王曰：「見侮而不鬭者，辱也。」謂之辱，非之也。無非而王辱之，故因除其籍，不以爲臣也。不以爲臣者，罰之也。此無罪而王罰之也。且王辱不敢鬭者，必榮敢鬭者也。榮敢鬭者，無是而王是之，必以爲臣矣。必以爲臣者，賞之也。彼無功而王賞之。王之所賞，吏之所誅也；上之所是，而法之所非也。賞罰是非，相與四謬，雖十黃帝，不能理也。』齊王無以應焉。故龍以子之言有似齊王。子知難白馬之非馬，不知所以難之說。以此，猶知好士之名，而不知察士之類。」

指物論第二
物莫非指，而指非指。
天下無指，物無可以謂物。非指者，天下無物，可謂指乎？
指也者，天下之所無也；物也者，天下之所有也。以天下之所有爲天下之所無，未可。
天下無指，而物不可謂指也。不可謂指者，非指也。非指者，物莫非指也。天下無指而物不可謂指者，非有非指也。非有非指者，物莫非指也。物莫非指者，而指非指也。
天下無指者，生於物之各有名，不爲指也。不爲指而謂之指，是兼不爲指。以「有不爲指」之「無不爲指」，未可。
且指者天下之所兼。天下無指者，物不可謂無指也。不可謂無指者。非有非指也。非有非指者，物莫非指。
指，非非指也。指與物，非指也。
使天下無物指，誰徑謂非指？天下無物，誰徑謂指？天下有指無物指，誰徑謂非指？徑謂無物非指。且夫指固自爲非指，奚待於物而乃與爲指？

白馬論第三
「白馬非馬，可乎？」曰：「可。」曰：「何哉？」曰：「馬者，所以命形也；白者，所以命色也。命色形非命形也。故曰白馬非馬。」
曰：「有白馬，不可謂無馬也。不可謂無馬者，非馬也？有白馬爲有馬，白之非馬，何也？」曰：「求『馬』，『黃』『黑』馬皆可致；求『白馬』，『黃』『黑』馬不可致。使白馬乃馬也，是所求一也。所求一者，白者不異馬也。所求不異，如『黃』『黑』馬有『可』有『不可』，何也？可與不可，其相非，明。故『黃』『黑』馬一也，而可以應有馬，而不可以應有白馬。是白馬之非馬，審矣。」
曰：「以馬之有色爲非馬，天下非有無色之馬也，天下無馬，可乎？」曰：「馬固有色，故有白馬。使馬無色，有馬如已耳，安取白馬？故『白』者非『馬』也。『白馬』者，『馬與白』也，『白與馬』也。故曰白馬非馬也。」
曰：「馬未與白爲馬，白未與馬爲白。合白與馬，『復名』『白馬』。是『相與』以『不相與』爲名，未可。故曰白馬非馬，未可。」曰：「以有白馬爲有馬，謂有馬爲有黃馬，可乎？」曰：「未可。」曰：「以有馬爲異有黃馬，是異黃馬於馬也。異黃馬於馬，是以黃馬爲非馬。以黃馬爲非馬，而以白馬爲有馬，此飛者入池而棺槨異處，此天下之悖言亂辭也。」
曰：「有白馬不可謂無馬者，『離白』之謂也。『不離』者，有白馬不可謂有馬也。故所以爲有馬者，以『獨馬』爲有馬耳，非有白馬爲有馬。故其爲有馬也，不可以謂『馬馬』也。」
曰：「白者不定所白，忘之而可也。白馬者言白，定所白也。定所白者非白也。馬者，無去取於色，故『黃』『黑』馬皆所以應；白馬者，有去取於色，『黃』『黑』馬皆以所色去，故唯白馬獨可以應耳。無去者非有去也。故曰白馬非馬。」

通變論第四
曰：「二有一乎？」曰：「二無一。」曰：「二有右乎？」曰：「二無右。」曰：「二有左乎？」曰：「二無左。」曰：「右可謂二乎？」曰：「不可。」曰：「左可謂二乎？」曰：「不可。」曰：「左與右可謂二乎？」曰：「可。」
曰：「謂變而不變可乎？」曰：「可。」曰：「右有與，可謂變乎？」曰：「可。」曰：「變奊？」曰：「右。」曰：「右苟變，安可謂右？苟不變，安可謂變？二苟無左又無右，二者左與右奈何？」曰：「羊合牛非馬。牛合羊非雞。」
曰：「何哉？」曰：「羊與牛唯異，羊有齒，牛無齒；而牛之非羊也，羊之非牛也，未可。是不俱有，而或類焉。羊有角，牛有角；牛之而羊也，羊之而牛也，未可。是俱有，而類之不同也。羊牛有角，馬無角；馬有尾，羊牛無尾。故曰羊合牛非馬也。非馬者，無馬也。無馬者，羊不二，牛不二，而羊牛二。是而羊、而牛，非馬，可也。若舉而以是，猶類之不同，若左右。
「猶是舉：牛羊有毛，雞有羽。謂雞足一，數足二；二而一，故三。謂牛羊足一，數足四；四而一，故五。羊牛足五，雞足三，故曰牛合羊非雞。
「非有以非雞也。與馬以雞，寧馬。材、不材，其無以類，審矣。舉是亂名，是謂狂舉。」
曰：「他辯？」曰：「青以白非黃。白以青非碧。」
曰：「何哉？」曰：「青白不相與而相與，反而對也；不相鄰而相鄰，不害其方也。不害其方者反而對，各當其所，若左右不驪。故一於青不可，一於白不可，惡乎其有黃矣哉？黃其正矣，是正舉也；其有君臣之於國焉，故强壽矣。
「而且青驪乎白，而白不勝也。白足之勝矣而不勝，是木賊金也。木賊金者碧，碧則非正舉矣。
「青白不相與，而相與不相勝，則兩明也。爭而明，其色碧也。與其碧，寧黃。黃，其馬也，其與類乎！碧，其雞也，其與暴乎！暴則君臣爭而兩明也。兩明者昏不明，非正舉也。非正舉者，名實無當，驪色章焉，故曰兩明也。兩明而道喪，其無有以正焉。」

堅白論第五
「堅、白、石，三，可乎？」曰：「不可。」曰：「二，可乎？」曰：「可。」曰：「何哉？」曰：「無堅得白，其舉也二；無白得堅，其舉也二。」曰：「得其所白，不可謂無白；得其所堅，不可謂無堅：而之石也之於然也，非三也？」曰：「視不得其所堅而得其所白者，無堅也；拊不得其所白而得其所堅者，無白也。」
曰：「天下無白，不可以視石；天下無堅，不可以循石。堅白石不相外，藏三可乎？」曰：「有自藏也，非藏而藏也。」曰：「其白也，其堅也，而石必得以相盈。其自藏奈何？」曰：「得其白，得其堅，見與不見離。不見離，一。一不相盈，故離。離也者，藏也。」
曰：「石之白，石之堅，見與不見，二與三，若廣修而相盈也。其非舉乎？」曰：「物白焉不定其所白，物堅焉不定其所堅。不定者兼，惡乎其石也？」曰：「循石，非彼無石。非石，無所取乎白。石不相離者，固乎然其無已。」曰：「石，一也，堅、白二也而在於石。故有知焉，有不知焉；有見焉，有不見焉。故知與不知相與離，見與不見相與藏。藏故，孰謂之不離？」
曰：「目不能堅，手不能白。不可謂無堅，不可謂無白。其異任也，其無以代也。堅白域於石，惡乎離？」曰：「堅未與石爲堅，而物兼未與爲堅。而堅必堅，其不堅石物而堅。天下未有若堅，而堅藏。白固不能自白，惡能白石物乎？若白者必白，則不白石物而白焉。黃、黑與之然。石其無有，惡取堅白乎？故離也。離也者因是。
「力與知，果不若『因是』。且猶白：以目、以火見。而火不見，則火與目不見，而神見。神不見，而見離。堅：以手，而手以捶，是捶與手知。而不知，而神與不知。神乎？是之謂『離』焉。離也者天下，故獨而正。」

名實論第六
天地與其所產焉，物也。物以物其所物而不過焉，實也。實以實其所實而不曠焉，位也。出其所位非位而位其所位焉，正也。
以其所正，正其所不正；以其所不正，疑其所正。其「正」者，正其所實也；正其所實者，正其名也。
其「名」正，則唯乎其彼此焉。謂彼而彼，不唯乎彼，則彼謂不行。謂此而此，不唯乎此，則此謂不行。其以當，不當也；不當而當，亂也。故彼彼當乎彼，則唯乎彼，其謂行彼。此此當乎此，則唯乎此，其謂行此。其以當而當也，以當而當，正也。故彼彼止於彼，此此止於此，可。彼此而彼且此，此彼而此且彼，不可。
夫名實，謂也。知此之非此也，知此之不在此也，則不謂也。知彼之非彼也，知彼之不在彼也，則不謂也。至矣哉古之明王！審其名實，所慎其謂。至矣哉古之明王！