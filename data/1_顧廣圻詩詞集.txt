顧廣圻詩詞集

思適齋集卷二　詩

和彭甘亭贈句

洙泗列四科，游夏爲文學。遥遥二千載，屢絶仍屢續。近葉生亭林，天使先知覺。疾呼扶微言，痛心憫末俗。吾道期起廢，斯人免沈陸。嗟予逾壯齒，遺書始得讀。雲霧袪障翳，歧旁止蹢躅。未能有一體，敢遽稱私淑。庶幾綿蕞力，密沒激揚勠。乃今多嵬瑣，視昔尤骩曲。服鄭被撏撦，班荀遭割剝。六書與九數，貴耳而賤目。不落則著作，有集成欲速。載道化異物，言志兢流毒。春華秋實間，湎湎合一族。幾乎古典型，破壞不可復。何爲使之然，厥疾膏肓篤。奴主互紛𧶊，歸致特利祿。懸金瞰國門，抵掌鑚華屋。假道資巧取，筆硯以衒儥。習非既勝是，𧦧𧦧拒忠告。投石竟歛手，拯溺枉濡足。客歲交彭君，耕野獲結綠。潛心閱雙鬢，文選理精熟。博贍渉墳素，武庫便便腹。卓犖吐詞賦，羣言受約束。壯采麗如春，虚懷謙若谷。時時勞諏詢，一一累往復。奚殊太原人，大雅接所獨。朅來貺長篇，光燄絳霄爥。抨彈到汝曹，連拄折其角。披覽意乍快，數四色轉蹵。昨聞論撰述，絶重日知錄。於中具鈐鍵，爲此樹正鵠。器識士所先，下者咸趢趗。生材必有用，區别譬草木。六經待鼓吹，胡然薄雕琢。盍奮間氣雄，便振積衰局。敷條發詩葩，立幹堅書樸。重令文洎儒，衆輻輳其轂。登高據壇宇，風移杖陶育。泥塗跡偶屈，亦日星河嶽。徴信仁人言，貽孫君子糓。千秋値䕫野，聆音辨淸濁。彼哉當世名，彌榮或彌辱。倘張拔幟軍，我願執鞭僕。雲龍相上下，驅使堪追逐。作頌幸永懷，取義淸風穆。

陳仲魚孝廉索賦經圅詩率成廿韻

南宋併注疏，越中出最早。後則蜀有之，沿革例了了。今均無見者，欵式詎可曉。唯建附釋音，三山别離造。黄唐跋左傳，其語足參考。流傳爲十行，一線獨綿藐。勝國在南雍，修多元漸少。遞變閩監毛，每次加潦草。年來幾同人，深欲白醜好。謂此已僅存，究遺乃當抱。寓公得陳髯，志力兩夭矯。盡收十一種，鷄跖食庶飽。閟時玉藴櫝，開處籤飛漂。題咏徧名流，善頌子孫保。阿誰負大力，悉舉重棃棗。海内家一編，落葉將毋掃。惜哉西湖局，雅志敗羣小。苦爭自癡絶，未障狂瀾倒。眼前散雲煙，隙裡馳腰褭。撫圅三歎息，冉冉吾其老。

次韻答夏孝廉詞仲

生平慕求志，所得在樂饑。傭書免死計，頗復擇因依。去累畧近遯，保名仍愧蜚。事業寓青簡，經綸謝黄扉。良難週道廣，秪易貴知希。落落斷驅逐，區區期指歸。任人混貧病，審己辨癯肥。之子投高詠，殷勤代釋譏。深勵垂後躅，過許儷前徽。覊情梗兩泛，衰景露一晞。久賤珉非玉，唯虞珠尚璣。不舍逝川嘆，多迷岐路欷。願箴我膏肓，凱佩君弦韋。

次韻答郭頻伽

昔賢事乞食，不諱驅者飢。既分作孤雲，遑問萬族依。郭子倜儻才，詞塲聲早蜚。多遊使君門，夷視纔村扉。五餐每先饋，悲患知交希。奈何囊仍空，難辦買山歸。相逢古蕪城，各訝容減肥。識予性背俗，受譽慘若譏。近惟金公子，脱畧去墨徽（近園）。君家有玉潤（詞仲），朝陽髪共晞。遂續河上歌，筆舌翻珠璣。人生貴自我，濩落安足欷。倘得目擊存，斯道無從韋。

得子實書却寄

暌違歲再改，欵洽俄如昨。今晨尺素來，驟使輖飢𤻲。伊舍本腐儒，心跡兩落拓。猥蒙尊公賞，駑蹇遭良樂。深幸翩翩子，愛士所肯穫。高齋屢文讌，况乃費調度。弱植多飄摇，見庇抵層幙。感此三年間，日拙未得酢。庭趨改期會，江介連檣泊。賤子廹懷歸，行行遂分索。營魂去相送，直渡陽侯惡。荏苒居鄕邦，魚鴈愁落寞。上念報知己，何時暫忘諾。所期在不朽，鄭重難苟作。引領邵父謡，絶業冀終託。下憶疇曩意，綿邈山川各。惟願繼淵源，兼以光柎鄂。睠兹西南風，微衷一旁礴。

立秋日集白公祠爲山尊學士作

商颸天際來，乍却炎歊半。園林帶祠宇，遊賞足蕭散。詞伯坐上頭，談麈拂淸漢。披襟二三子，參差霏屑亂。適興忘歸遲，新月墮遥岸。鄙人病不斟，逢樂發深歎。回薄大鈞中，坱軋乃無畔。窮達分洵限，出處理亦貫。物變自浮雲，奚取巧厯算。惟惜良會難，兼軫流光換。

題戈小蓮紅袖添香夜讀書卷子廿六韻

我友儒之珍，湛然窒欲久。好色向短宋，避嫌今學柳。唯彼靡曼捐，爰此記藉狃。篋中一卷秘，循環絶纎手。時時讀半樹（齋名），金石聲貫牖。夜分未肯休，獨與長檠守。英名揚子宅，萬古玄虚友。忽爲添香圖，紅袖盈前後。既非馬融侈，亦異張禹鯫。本事洵厚誣，寓言豈十九。畫師苦結撰，觀者窮誰某。或乃目之笑，我已色爲愀。想當誦風人，勞心生擾受。彼美不可思，悵望憐瓊玖。又逢諷牢愁，盛年㮣無偶。多女兼良媒，歡愛誠結紐。不然塊幽居，畫此其何有。因思人間世，遽甚朝生蜏。敏給矜少壯，昏眊痛衰醜。拘攣割快意，茫昧爭不朽。寂寂竟寡娛，悠悠遂多負。便從理義韁，復脱世故杻。跌宕擁異書，戲弄置小婦。如佩蘐忘憂，勝服散益壽。尚博達士賞，寕惜腐儒㖃。更乞得少閒，相從飲醇酒。

題匪石履二齋聯吟卷用其所分明月幾時有五韻各賦一章

莫釐藴奇秀，實産東南英。闤闠耽大隱，寥廓翔焦明。著書十萬言，身是解字平。絶業在名山，世慮那足嬰。

其二
生平數遊處，對客號謇訥。雅契二三子，一一無凡骨。道心交琢磨，藝事遞揚扢。翹足即千秋，姓氏懸日月。

其三
言尋松江浦，諧鬯更魄朏。斯賢百里内，聚偶我日豈。况復老人占，旁有流光煒。試問天地間，良會如此幾。

其四
伊予託心知，宿昔同襟期。年來類蓬轉，離索動經時。空城今坐霖，愁緒繁於絲。潺潺大江流，何以慰相思。

其五
昨日攬淸鏡，倐忽二毛有。羣書漫所好，腐敝誠爲負。望君羲皇上，自笑牛馬走。感興更懷人，長吟一迴首。

題江韜菴小像

釋立神不滅，説與儒門殊。江子夙信有，翳我今憂無。有則輪回有，化化萬古俱。不亡乃善死，豈藉七尺軀。有則因果有，報應逮錙銖。三命任難齊，永息仰天呼。吾有取焉爾，理然恐事誣。江子但微笑，釋豈謂是歟。將以求極樂，凈土爲歸區。流浪生死中，可痛烏可娛。屢述最上乗，覬用導我愚。朅來示小像，蓮花見跏趺。恍如得所證，圓滿光明殊。是時歲方晏，我獨多煩紆。忽然心感之，發論忘其麄。成佛計洵善，奈彼斯人徒。不若作閻羅，况易願力圖。天堂者忠枉，地獄者奸諛。造化雖缺䧟，一手旋玄樞。諒唾神鬼道，芹美何爲乎。在譏勢固異，入主岀斯奴。在形勢自同，縐面而華鬚。題詩恣胸臆，下筆復躊躇。年來即年去，曷肯留須臾。淡薄大可惜，詰旦各饑驅。

題貝簡香千墨龕圖廿韻

集古一千卷，六一首拔幟。倍之德父錄，增華日以孳。既博亦既精，鑒别罔羼厠。踔哉貝君姿，髪懆手乍試。少選得及數，駃騠躒殊駛。高居本澄硏，專室妥位置。排比漢唐宋，錯間銘頌誌。豈曰侈家藏，實俾佐腹笥。孰爲史所考，孰則經可治。味於味書餘，一一嚌厥胾。鷄跖嗜靡饜，胸具囊古思。遐溯趙與歐，風流欲遥嗣。伊予尠蓄此，昔枉步入寺。稍窺開成經，外者多目眙。因念亭林老，生無玩物志。間關覔金石，鄭重論文字。良知用深切，何幸易相値。便期從悉讀，到庵按題識。下窮點畫微，上究制作事。遺記猶足徴，斯役庶驅使。

投壺夜飲圖廿四韻

小戴第四十，投壺射之細。古者因燕飲，以講論才藝。斯禮至今存，壹笑見遺製。粤有賢主人，奕葉猗蘭裔。樂賓備儀文，終始唯罔替。是時正當夜，日盡而燭繼。堂中兩楹閒，洞徹了無翳。太晩則於庭，常處難拘泥。順投人四矢，左右黨更遞。入乃釋一筭，卒亦奇純計。賜灌及敬養，詞意殊棣棣。應陋顔黄門，璝徽誇近世。祗賞蓮花驍，不知經記盭。復古得自然，如木循厥柢。曲禮正篇中，精神遥與契。一一付橅寫，畫師身所諦。語我須題詩，想像游其際。往昔每共君，會集説連褹。朅來多離居，江山多𨔴遰。雅歌竟靡暇，日夕被掣曵。何年謝覓食，淸晝戸可閉。重許讀此圖，或未羣書敝。乖異窮端原，孰是資澤麗。宜屬吉嘉賓，更訂别錄例。

題陳小雲香畹樓憶語（甲申）

紫姬萬事足，所少獨年夀。正同優曇花，不許見衰醜。昔者漆園論，寓形無暫久。殤彭理且齊，百齡其何有。况乎得憶語，傳誦在人口。詎似泥蓮記，踔越自不朽。題詩寄司馬，可更酧巵酒。魂今當歸來，亦賞斯言否。

汪紫珊太守碧梧山館圖（癸酉三月作）

爾雅博物資，釋桐曰榮木。良得春氣多，非抱秋心獨。君家綠淨園，萬樹冬槮橚。特選百尺陰，爲敞三間屋。主人愛坐此，高柯爽心目。初放露晨流，黛色新如沐。起弄碧玉影，還展鄕圅讀。雲林况不迂，淸閟遜淸福。朅來栖鸞騫，勢已凌風謖。生矣高岡詩，佳兆古人毓。遭際欣藹萋，揚厯喜協服。官齋試命種，何似王猷竹。

汪月樵小詩龕看菊分體廿韻

陶令遺世人，好三詩酒菊。風流成故事，數雅若鼎足。於今惟汪君，耽吟性所夙。一龕孰云小，淮海懸幟獨。愛花又類癖，四時恒滿屋。昨夜東籬霜，佳色照人目。命彼灌園翁，翦送十百束。瓶罍錯落陳，雲錦遜其溽。是宜良讌會，我有朋儕速。主人雖不飲，待客官釀熟。侵晨冒雨集，鼓勇去瑟縮。亞枝欲妨帽，列坐妙於促。看影姿更姸，流連已燒燭。分曹正飛觥，髣髴聞絲竹。逸興兼華情，栗里暫金谷。如解千秋嘲，特作高士福。伊予齒髪秋，延年方未服。倦遊霧中眼，鞭弭勉追逐。當筵怯拈韻，和陶筆久秃。祗記落英句，痛飲爲君讀。

採芝圖

先生無俗慮，高隱簿書中。偶托採芝興，自然胷次同。療飢或未足，延夀當何窮。安得塵勞者，令之問此風。

庚午十月喜子絜子寔至即送其回南昌作

索居門徑深蓬蒿，四壁臥聽風蕭騷。翩翩昆季來同袍，俄然使我心欎陶。方期徒步邀吾曹，十日且飲江鄕醪。胡爲告去檥輕刀，會艱別易增煩勞。噫嘻二子今俊髦，騛衞夙昔期駒駣。他時指眄騰神臯，絶塵豈更容籠牢。不佞連蹇首重搔，傭書負米跋㚄遭。坐有奇鬼居肓膏，憂讒畏譏安所逃。待擠溝壑其誰號，升沉已定良不謟。合并詎得將翔翺，南江北江奔怒濤。山連常玉高復高，望遠弗見心忉忉。臨歧執手語囒哰，中情浡潏難緘縚。努力不朽追賢豪，世間餘事俱鴻毛。

復翁詩一首卅六韻

復翁復生書不死，遠信初聞雜驚喜。歸來見面爲我泣，益信於翁是知己。翁言病中前後事，卌日昏昏臥牀笫。薄寒中人疑鬽祟，季咸奔走煩禱祀。温涼補瀉錯投藥，坐覺增劇乏良已。瀕危者再再尤甚，竟比焦原託垂趾。親戚相與興謗訕，謂翁致此别有以。虚空有物日造物，其所深忌在書史。滿家每詫希世珍，一一均堪顚跋使。更蘇勿藥神助之，此論紛紛罔少止。特勞然否就我訊，據床走筆付雙鯉。我問斯言細刌度，辨説盖失其當矣。死生有命語則云，與書曷啻風馬似。前歲某甲委盛年，一丁不識至癡佁。昨歲某乙化奄忽，終身寕離菟園裏。翁獨安穩岀風波，巨海崩騰屹山峙。苦翁者醫愈翁命，唯翁自審徹終始。况乎翁之不合盡，爲書功臣最足恃。古人地下倘有靈，慧命攸寄宜降祉。方今學子多鄙夫，但向緗縑求利市。卜兆從却僂句僣，銛錐鑚破俗物李。牛頭馬脯工借題，强韻那惜識者恥。翁讀未見根性命，消融名利同渣滓。須知超邁流俗外，只此相歧十萬里。抱殘守闕碩果存，殆可剝九一爻擬。陽無絶本三聖義，莫斷書中眞種子。果爾黄鍾律乍調，見天地心霍然起。嗟我宿昔發奢願，抉眞抑僞思料理。哀傷吾道多榛蕪，誰解懇闢施覃耜。遂乃憂心愠羣小，幾欲見殺累切齒。未塡溝壑尚假年，奚必河淸夀難俟。從來萬事命也歟，庸鬼庸人等妄耳。作詩贈翁翁聽取，曩我稱翁作奇士。今者弗死豈偶焉，放佚羣編待統紀。翁能傳書書傳翁，千秋不朽靡涯涘。復哉復哉無恙耶，肯任百年駒隙駛。

琴南大兄見寄七言一首久病未和今次韻奉呈

閉關臥病少左顧，人言耽書作計誤。願長力短亦自憐，窮年不算海沙數。新詩鄭重遠相聞，當世君山幾似君。直教尚白玄亭草，一辭覆瓿附青雲。

題小維摩詩稿

從來識字憂患始，何况生身作女子。無兒無年那可堪，有才有學徒爲耳。著書未就豈蹉跎，餘事詩篇剩不多。鑄金尚合偏呼佛，劫火誰知又値魔。畢竟文章自有平，千秋詎屑競朝榮。更看一事强人意，玄晏先生正阿兄。

題千墨庵重摹七姬志石刻

七姬生，未見將軍破敵榮。七姬死，且見將軍降敵恥。豈感將軍德，豈畏將軍威。生値將軍不知己，此時弗死何爲哉。吁嗟乎！始憂七姬無一死，終恨七姬無一生。死生生死兩何有，至今但見一字一血成兹銘。

思適齋集卷三　詩

蔣伯生入關圖

舊雨顔仍接，前塵首屢回。深嗟荷戈去，劇喜入關來。未礙雄談在，何能壯志摧。歸耕宜輟計，世事正需才。

題天涯芳艸圖送行

三月蕪城下，煙花事半過。春隨殘照暮，愁向亂山多。况復天涯別，其如芳草何。來朝猶碧色，莫惜幾婆娑。

爲王簣山觀察題畫

陽春昔有脚，今又駐南天。穀膏（去）隨車雨，桑梯夙駕田。兒迎龍節下，人避廌衣前。定慰萌謡意，重來早著鞭。

夏紫仲竹巷舊居圖

燕越依人日，荆吳作客秋。歌高方賃廡，賦好但登樓。竹巷名猶古，珠湖是最幽。先人廬宛在，君子澤長留。復始期堪必，爲圖意定酬。他年符息壤，永代媲文游。

題南陽諸葛廬圖

季漢眞名士，胡然在艸萊。身方儕燕雀，世若任雲雷。太息桓靈恨，長吟管樂才。景升庸不識，孟德遠無猜。聞達心何繫，驅馳志豈灰。如龍終一臥，牧府阿誰開。

士禮居祭書分賦（得書字）

歸家倐忽歲將除，折簡頻邀共祭書。君作主人眞不忝，我稱同志幸非虚。儀文底用矜能創，故事還應永率初。更願齊刊刊舍奠，每陪酹酒與羞疏。

張古餘先生賦詩見寄依體敬酬時道光丁亥六月之望

違離廿載忍輖飢，蓬轉如流尚抱遺。公獨能知希可感，世誰相和寡堪悲。罷窺東閣原猶早，容老西河但未遲。咫尺達圅偏不易，記教前困幾端蓍。

其二
累人期不愧前賢，齒髪頻移幸益堅。大雅曏曾輕貸粟，微心今豈重求田。留名好作千秋託，食力終遭八口牽。身任經營兼寫定，抵游五岳願他年。

虎邱倉頡廟

倉聖新宫儼在兹，好探文字肇開時。功過沮誦難雙廟，禮並彭衙可别祠（彭衙即漢左馮翊衙，《皇覽》云有冢。延熹六年劉君立廟，在今白水縣史官村）。四目神靈餘想象，六書湮替幾維持。問疑自歎愚才竭，肅拜筵前動遠思（辛未，予校刊許氏《説文》，頗多疑義，久未勒成，故引叔重自敘語）。

金陵懷古

六朝陳迹久茫茫，開閫留京又夕陽。南北幾經勞戰伐，江山原不係興亡。繁華誰記臨春樂，憑弔都迷石子岡。剩有秦淮東去水，自隨天壍下歸塘。

方葆巖制軍青溪放棹圖

江山虎踞接龍眠，當代英靈仰大賢。家世傳經從束髪，勳名建節未華顚。參籌舊勒窮邊石，乞養新辭尺五天。昨日偶然傳放棹，雅懷無異秀才年。

快雪時晴消寒雅集分得九青韻即呈月樵先生正句

笑我凋年一客星，衝寒猶自愛林坰。久知去室虚生白，可待狂眸喜故青。恰有如湯餐芍藥，那無似玉唱瓏玲。詩翁苦説家禽癖，好映簷光續曠經。

錢唐屠孟昭太守同客刊江索贈

一榻頻煩兩拜恩，頭銜漫士署來新。名從逃後仍交口，書是焚餘自等身。不詡事功禪色相，未妨談笑病精神。笑蒙含筆才先盡，難寫嶔㟢厯落人。

小除日從故紙中得某人竹影詩七律一首次韻戲作

離離春粉帶奇芬，影落空庭尚岀羣。標格本無身掃地，性情唯有節凌雲。可憐池水偏容我，何物甘蕉也蔽君。但得閑人能獨賞，天涯猶剩月三分。

爲瞿木夫題水闌訪刻圖冊

摩挲三百舊虹梁，宋刻元題歲月長。圖志已嗟多闕失，湮薶仍慮易銷忘。滿城恣訪期都遍，廿種兼收詫獨詳。况有同舟仙侣在，倚舷相對讀琅琅。

桃花庵觀荷分韻得五微

新荷昨夜綻紅衣，霽雨朝來綠滿磯。共許刺船尋佛子，旋教解佩對江妃。禪移色去詩塵淡，人在香中酒力微。不是城頭初月墮，等閒談弄便忘歸。

題江秬香新甫得碑圖次原韻

泰始遺碑天下少，羨君獨得任城銘。翁黄（謂覃溪、小松）創見心先折，歐趙重生眼亦驚。著錄平津能葉掃（《金石萃編》載此，孫淵如曾校而正之），披圖新甫但雲横。墨林一把靈光臂，剩我横增暴富情（予所收《任城孫夫人碑》闕額，許分全通，故云）。

有感（壬戌七月西湖作）

無復移山一厝平，阿膠原不俟河淸。飛時方慮輸鳶敗，刻處先期宋楮成。醇酒易爲千日醉，豫章難變七年生。枚臯奏賦纔聞詔，多謝張衡苦鍊京。

重有感（壬戌九月西湖作）

南華發塚枉生咍，莫挽頽波是殉財。曲禮頓教王式去，公羊頻告鄭詹來。但存博士同門蔽，况有高人割席猜。獨恨漆書私改日，䜿儒重燄祖龍灰。

紉之以釋六舟所寄唐盧元輔天竺寺詩韻屬次時枕上有感因走筆率成一首

當年不爲着袈裟，曾遇靈山近釋迦。寺訪遊詩忘坐月，崖逢題字趁看花。龍蟠獨往仍爲客，虎阜頻來又返家。何似青林分石榻，可容老病臥雲霞。

送瞿鏡濤

古泉館主出山初，强仕春秋富有餘。十五年期應再展，一官一集待懸車。

其二
廣文三絶畫書詩，熟史明經君過之。莫恨折腰爲吏去，看人向吏折腰時。

其三
笑我贅牙漫浪身，倘推星命轉流頻。相逢未卜當何地，只恐猪肝累故人。

孫武私印爲淵如觀察作（己未）

宫中教戰事依然，此印沈埋定幾年。天與文孫重管領，猩紅鈐上十三篇（時方刊宋本《孫子》）。

其二
爲有英威扺虎符，土花蝕處肯糢糊。將軍破楚功多日，別鑄黄金斗大無。

其三
諦玩横增弔古情，樂安祖德最知兵。短衣疋馬君何事，訪遍巫門大塚平（冢載《越絶書》）。

題圓圓小像

破軍星降正縱横，誰向中原萬里城。獨有蛾眉蒙賜遣，居然滅闖一奇兵。

其二
所嗟夫壻擅矦王，天網他年稔惡亡。紅粉成灰先老濞，陳娘終勝杜秋娘。

王蓬心山水小幀爲楊補凡作

尺幅能留太守眞，烹茶細讀那嫌頻。四王宗派今誰在，欲問煙雲老斵輪。

侯青甫畫竹及秋海棠各題二十八字

無端妙手掃檀欒，黛色參差玉幾竿。恍似平山堂下見，有人翠袖倚天寒。

其二
浥露含風無限情，淺紅深暈太盈盈。秋花自較春風艷，不爲相思淚染成。

題品梅圖

林閒莫讀文貞賦，樹底休吟處士詩。容我簪花參一語，生平淸到畏人知。

走札索魚鬆於月樵三兄承即見惠率成廿八字爲謝

西湖風味妙難名，白粥徐嘗養病醒。較似君卿脣舌好，不曾輕博五侯鯖。

題呉餘山小梅花菴圖（丙子立春作）

結菴勝地占淸幽，樹石池亭幾閱秋。添得畫師詞客住，岳坊曹圃更風流。

其二
探春秉燭共天涯，董相祠邊興未賖。何似魏塘還鄧尉，與君各看故園花。

題秦澹生太史棲碧詞

舊譜新詞寫碧羅，年年傳遍雪兒歌。阿誰取入叢談續，山抹微雲本事多。

其二
陽春屬和數心知，黄九偏難得並時。苦索賞音到狂客，文通善恨（謂子屛）長康痴。

題呉靜軒奚囊得句照

錦囊投句李昌谷，重嘔心疑此後身。我愛璜川好詩派，拜袁揖趙又何人。

陳小雲蕪城餞別圖

重到蕪城思曷任，傭書歲月累侵尋。送人隨例而今可，我本全無作郡心。

松蔭讀書圖爲洪銘之題

窗外松枯幾載餘，蔭留猶得鎭安居。不如人最無過我，馬背船脣讀父書。

題張樂讌賓圖所畫爲孫淵翁在畢秋帆幕中事時淵翁没已九年矣

關中白下兩前塵，圖畫風流見倍新。今日登樓唯一哭，了無人後更依人。

毛叔美（慶善）以紅豆書樓圖屬篆册首復系絶句博粲（戊子立春日）

忘菴没骨一枝眞，付與閨中什襲珍。畫岀高樓同讀畫，傲他惆悵卷還人。

題袁君夀階味書圖小像

自經死矣山樞痛，掃地曾無長物餘。不及生前圖像好，手中猶保一編書。

贈木夫仙臺通寶錢一枚并綴以詩

杖頭數得渾奇事，自媿無才與釋文。送爾古泉山館去，附庸題跋張（去聲）吾軍。

題敦翁梵寄圖

生世儒家自宿因，畫圖偶寄總非眞。儘教淡薄偏能住，雪北香南只此人。

其二
甲乙丹黄興不孤，博通三藏會殊塗。傍人錯認牟尼串，那識衣邊記事珠。

輓趙大令北嵐

方期石墨共𢯱奇，豈謂微疴竟不支。從此棲霞秋草路，更誰來拓六朝碑。

葛蓮青小照

幾載東西踏軟紅，左神奇秀在胸中。風流無復漁洋老，誰識能詩葛一龍。

其二
朅來偶爾寄閒雲，卜肆垂簾日未曛。我亦平山堂下住，翛然獨立總輸君。

屠伯洪囑題其大父疎村先生仿荆浩讀易圖

子子孫孫永保之，珠於合浦乍還時（圖已爲他人所得，伯洪新購歸之）。何須知盡纔能讀，中有君家祖德詩。

思適齋集卷四　詞

天香　藥銚

鐺廢烹茶，杯停注酒，年來長物何少。稱著刀圭，宜調爐火，半榻守伊昏曉。聲聲沸緊，渾煮得、愁心人老。殘炷香銷騐侯，還持枕圅邊到。　　休教棄捐恨早。問熬煎、恁時纔了。約略似儂風味，苦含辛抱。留伴幽憂較可。但知否、無方箇中療。却合攜尋，燒丹舊竈。

水龍吟　紅蕙

此花身是，三閭遺形，乍蛻神依舊。江皋獨立，鵑聲啼血，行行染袖。翠葉凝寒，低遮瘦影，與添眉㱀。想佳人不見，含情無際，暫沉醉、瓊觴酒。　　百畝荒來應久，對斜陽、幾堪回首。光風轉盡，朱顏枉駐，霜飛正驟。短些招殘，半林楓落，斷魂迷又。縱年年洗恨，如鉛湘水，也殷痕透。

摸魚子　萍

認無根、脆柔微質，得涔蹄便堪寄。生來只許飄流付，此恨碧潭深比。風又起。歎未觸輕波，一綫驚心碎。而今意味。有斷梗溝邊，相逢略訴，吹泪雨絲細。　　疎花吐，照影空臨鏡裏。依然難問身計。蓬飛底復矜顏色，到處總成憔悴。秋老矣。柰欲採、何由寂寞河洲死。他年尚擬。爲喚出三高，牽連荇藻，新水薦寒翠。

齊天樂　笛

老羌傳出千秋怨，從教樂家塲擅。瘦竹刳穿，冰絲束緊，中有凄凉塡滿。桓郎髩短。更不稱懽尋，玉簫金管。捉搦情懷，踞宋三弄澷消遣。　　驚他夜深耳倦，賞音人頓覺，心事無限。試㩎新腔，偷翻舊譜，都作關山膓斷。登高望遠。付吹裂餘聲，恨邊愁畔。寄語西風，送危樓韻轉。

桂枝香　蟫

青緗縫裏。任小影作緣，踪跡如此。猶憶經年不出，癖應誰似。微軀自傍詩書慣，又何關，未甘饑死。羽陵須笑，圅邊小草，恁干卿事。　　有幾許、餐奇遠思，竟冷伴長恩，忘却身世。愁墮埃中，金粉那肯還綴。前塵但乏神仙分，吐撑膓、豈無三字。此君仍負，些些風尚，嬾鑚窗紙。

臺城路　李子仙有門人畫金閶曉月便面屬爲追題

金閶難得徘佪月，殘更乍停街鼓。舞榭霜凝，花橈水浸，添却淸光如許。今宵漸度。但付與姮娥，等閒來去。怕有佳人，忍寒相對尚延佇。　　天涯想同一照，幾曾呉苑裡，偏弄眉嫵。江路痕孤，山程影冷，散作千般凄楚。遥情澷訴。頓喚起頻年，曉風何處。怎似鄕關，酒醒教看取。

浪淘沙　爲龔定庵賦葉小鸞眉子硏定庵時方談佛也（己卯年作）

黛色割遥嵐，墨瀋微酣。是誰收拾小檀圅。留得寒篁天上影，長對初三。　　居士借經龕，位置偏諳。偷窺曉鏡語重參。不許花箋題煮夢，解脱春蠶。

浪淘沙　席上限韻同楊芸士作

狂態又無端，偏泥追歡。深深簾幙促行柈。酒影花光渾一片，消盡春寒。　　猶自思漫漫，休學腸攢。月華來也更同看。憶煞樓臺空濶處，誰倚闌干。

虞美人　張鬘仙將之江右岀示虹橋泛月圖求題因爲述其意

十年夢到揚州短，今夜腸偏斷。舊時月色可憐生，應許伴人無寐向天明。　　風情畫裡依然在，未覺前游改。一彎烟水太無聊，不解流將深恨過虹橋。

虞美人　謝文節遺琴今藏浙中呉氏

橋亭當日佯狂淚，迸入危弦碎。先生耿耿意孤行，那管建陽市上少人聽。 而今試向高堂奏，心手都非舊。依然慷慨有餘哀，肯逐憫忠寺畔土花埋。

凄凉犯　銷寒集賦寒柝

推敲一片無情木，嚴城做弄寒劇。抱關太苦，行行且住，恁支通夕。風霜正廹。儘傳響、迢遥巷陌。便相催，愁雲漸合，慘淡墮銀魄。　　還付蓬門裡，歲晩凄其，倦游衰客。夢殘倚枕早頻驚，更難尋迹。漫掩重衾，又何計、聲來暫隔。料因他，不待漏盡鬢已白。

唐多令　和江鄭堂韻

秋色怯修蛾。新凉惹袖羅。恁歡塲、那怪愁魔。見客依前仍一笑，誰覺得、減雙渦。　　掁觸奈儂何。匆匆又暫過。把天涯、如此消磨。今夜非關淪落恨，平白地、淚痕多。

小重山　江鄭堂持畫蟬柳扇索題於時秋也即景賦之（丙子在揚州作）

滯却仙都欲蛻姿，聲聲吟不斷，助凉颸。總傷摇落少人知，斜陽外，凄絶最高枝。　儂髩况成絲，聞聲還帶影，怎禁持。婆娑殘柳共衰遲，西風裡，獨立又多時。

柳梢青　爲金筤伯題雙紅豆圖

小玉嬌姿。飛瓊逸調，三五年時。暗屬東風，柔情密意，并在深巵。　　嬉春輕誤芳期，剩南國、秋來舊枝。那怪從前，未曾離別，先種相思。

齊天樂　題汪紫珊太守西園話别圖卷

秦淮三月相逢乍，朝來送行還又。孫楚高樓（伯淵觀察），阿倫潭水（白也茂才），多少此間知舊。尋詩喚酒。且消領名園（小倉山房），濃春如繡。底事蕭葭，只吹前度折楊柳。　　西園應更小駐，二分明月影，勝那回否。水驛淮南，山程濟北，幾作江天翹首。鷗傾鷺候。看乗傳重經，錦衣當晝。好續新圖，付同行畫手（謂武林錢君）。

百字令　用東坡韻題張子實孝廉蕭寺讀書圖

有書能讀，最難得、塵士京華人物。見説槐花，黄了也，忙向僧廬踏壁。檢點籤蟫，掃除裘馬，畫境淸於雪。客悰良苦，總贏韲粥豪傑。　　喜是千佛名經，一枝丹桂報，天香初發。三載當官，仍挾册，刺字久聞磨滅。赤縣探懷，青雲拾芥莫，戴星星髪。他年游宦，無忘此地風月。

百字令　呉思亭索題竹垞圖阮雲翁所贈也幅中近日名公鉅作已多遂專取此意賦而應之並次原韻

竹垞人往，喜丹青一㡧，未歸流泊。竟許鴛湖成合浦（君新居正小長蘆鄕里，是圖遂還故土），知有心期遥託。載酒而還，葺亭以後（亦雲翁事也），幾徧賓朋樂。因緣非偶，定教君手方落。　　爲想館敞青霞（君館名），了叉懸處，細讀供斟酌。水態雲容都對面，更覺光摇簾幙。宣武朝衫，邗溝遊屐，同此胸邱壑。珠船難匹，直應珍似麟角。

百字令　題呉思亭太白樓詩卷

錦袍烏帽，尚英靈來往，青天牛渚。恰値斯人傳綵筆，重向樓頭題句。意氣凌霞，風流溢世，自寫心期處。三唐如在，他家無此機杼。　　一霎紙貴爭看，書評文價，絶調均千古。把卷知君翻歎息，前輩多驚塵土。刻意雙鈎，薰香什襲，可計精神住。凄然增嘅，幾時還弔孫楚（謂引首孫淵翁篆書）。

蝶戀花　宋于庭揚州詞意圖（壬午年作）

之子玉堂仍未貢，落拓游踪，只把年華送。似此傷心誰與共，美人淸淚風吹凍。　　世俗休嘲姿尚弄，厯亂愁苗，那揀蕪城種。騎鶴腰纏同是夢，家風有賦何妨諷。

月下笛　過袁綬階舊居有感同戈順卿賦

試問樓中，身前肯信，破家如此。生平已矣，陳迹偏經舊時里。魂歸白晝常聞哭，想只戀、青箱未死。怪鄰翁指點，墻頭錯嘆，箇人無子。　　透迤。斜陽裏。話往事，重重痛心何已。藏舟但徙。有誰門戸能理。更憐埋恨雙棺遠，早亂塚、難尋路圮。便放筆、寫悲歌，忘了曾遭抵几。

踏莎行　無題

境惹愁深，心牽離苦。無端魂逐霜風去。人間天上雨冥冥，芙蓉花影相思路。　　和淚今番，緘情前度。蕭郎奈被才名誤。書殘短碣倍凄凉，斜陽春草朝雲暮。

詠春光　題奉華亭四兄即以爲壽時道光丙戌嘉平初吉（調岀鳯林書院元詞）

看伊人、寫眞週甲，翛然高致無比。曾酬不負今生願（前以「不負今生」四字爲押角章，屬予篆之），天許賦才驅使。偏示意。道拔俗、胸中本色能如此。何妨弄蘂（布景惟手持折枝蘭）。但金帶繁華，珠簾烟月，凡景總都洗。　　蕪城路，老去吾游倦矣。知交堪數還幾。三秋正好過君飯，瞥影經年猶記（謂去歲八月集其齋，爲予六十生辰置酒事）。應各喜。得皺面、波斯頓徹觀河理。從兹更擬。向退谷鑱銘，香山結社，長著畫圖裡。

卜筭子　題采芝圖遺照爲金相堂作

聞道彩鸞踪，驟返餐芝境。粧閣重尋寫韻看，零落瓊戔冷。　　爲語比肩人，莫但離愁耿。好採生香葉葉芸，䕶取銖衣影。

大江東去　用東坡韻賦黄蕘圃移居圖

痛乎風俗，爲求田問舍，消磨人物。甕聚醯雞褌處蝨，抵死苦尋蘺壁。向後悲前，猶今視昔，恥更憑誰雪。撓之難濁，此君殊復豪傑。　　令客畫就移居，歌詩盈卷，引深情遙發。特與圖經爭第宅，肯似浮雲吹滅。露宿車遥，權牽船上，剩我星星髪。欣然規往，未知判恁年月。

【附錄】

古詩一首贈顧澗蘋（彭兆蓀）

中壘條九流，諸子繼六籍。子衰別集興，蓺文志繁賾。詩賦分五家，宗派傳古昔。説亡目猶存，原委略能繹。就中馬與揚，摛辝乃極則。相如著凡將，詁訓事詮釋。子雲本經師，油素賫四尺。寕惟才璘（顧集从文）斌，要本學宏碩。即如班論都，蘭臺擅史職。平子硏京手，玄象精究測。文外各有事，往典具可覈。源積流斯長，所吐視所食。是以詞章貴，足參經訓席。自從輇材多，鹵莽昧持擇。冥心矜捷取，求易思弋獲。目乏寶書寓，陋挾兔園冊。葩花稍剽盜，丹艧資塗澤。吁嗟潢汙水，安望當潮汐。顧君挺中呉，神觀秀孤特。臣朔誦卌萬，淮南讀三壁。微言墜義硏，隱伏工發擿。實事求是懷，咫聞埽襞績。漆簡汲郡探，亡篋河東識。四部肉貫丳，百家心應鏑。富眞山淵苞，纖或蟲魚析。本此爲文詞，貫虹升玉色。連犿出瓌製，寶氣戸庭塞。羅絡東西京，揮斥潘左格。絳雲卷霄青，明霞爛域赤。瞠疑小儒眼，褫攝才士魄。曠世兹雄奇，華崧峙㠝崱。方今儒多途，華實异畛域。樸學令染翰，方心手生棘。浮夸與論古，低首但塞默。易觀兩相笑，楚失齊豈得。庸知振奇人，不假鴻溝畫。大師鄒魯儒，壯采文章伯。君也奄有之，三才屬逢掖。蒼茫萬人海，求對無前敵。何怪詆訶多，羣流被彈擊。我慙膚受學，廿載攻篆刻。亦思本原求，苦爲貧病廹。力愁十舍退，道尚兩塵隔。傾折到一人，糾繩望三益。鸞鳯不偶世，干鏌善自惜。終當入承明，或者賁蒲帛。煌煌第嘉頌，詩書足羽翼。否亦奏陵雲，异代興嘆息。千秋定文字，流别重判白。著錄七畧間，惟君庶靡忒。

旅窗坐雨屢辱澗蘋先生手筆相問時方叠和頻伽外舅梅史明府見寄之作爰用其韻奉贈願附千秋之名繆爲一辭之賛深自哂也（夏寶晉）

炳燭以忘老，煮字聊捄饑。絶學獨有得，豈肯輕附依。東吳一碩彥，實茂聲不蜚。棲棲此爲旅，朱門媿柴扉。誘來道方廣，傷往知愈希（時山翁下世）。秋風起天末，扁舟殊未歸。脩羊入饌瘦，畦菜經霜肥。古約友朋歡，晚縈兒女譏。館閣化廐庫，官階題旌徽。俗學果何益，德潤終不晞。立言抵粟帛，唾棄猶珠璣。悲窮一何陋，愚者相歔欷。相從問奇字，師事胡敢韋。

邗上遇澗蘋先生并示偕慈仲倡和之作用和奉贈（郭麐）

世不生竹實，坐令鳯苦飢。區區喌雞翁，妄意能因依。久甘困塌翼，仰天看羣蜚。豈能效燕雀，連翩入朱扉。此志詎不信，此願償者希。平生游道廣，誰爲白首歸。顧子我舊識，瘦狂已勝肥。詩書供賃顧，邱里隨褒譏。同時有老彭，異調諧軫徽（甘亭）。眷言平生交，半已朝露晞。始悔不相貫，散落如琲璣。河上必同病，悲者多絫欷。終當開門學，撾折編絶韋。

澗蘋先生寄所校刻諸古籍并文一首賦謝（張敦仁）

文章體格自先民，遂絶元明宋代人。考證萬端歸至是，辭華一字必精純。樓題與古曾求記，禮校全經讀未親。何日金陵重聚首，餘光時得問迷津。

其二
善本書多借校刊，殷勤寄我當加餐。瀠洄帶水通音易，貧病衰年會面難。獨學遠追三惠業，精心近比二王看（懷祖先生父子）。孤高自有千秋計，一笑何妨骨相寒（成句）。

天香　藥銚（和顧澗蘋）　（儀克中）

對枕煎愁，和燈煮夢，苦緣底事深結。與命同珍，比讐又恨，畢竟虧伊腸熱。相憐未暇，那尚有、歡顏相接。耗盡文園賦價，年年到秋先怯。　　茗爐任教並列。透幽香、自能分別。驗候難憑殘炷，旋封還揭。盼取𧠙盂試嗽。祘心事、纔完可容歇。枉羨丹成，含辛怨鐵。

水龍吟　紅蕙

酒邊曾讀，離騷香魂，喚起猶含醉。赤闌掩映，湘雲是骨，明霞作帔。長憶三閭，相思九畹，滿襟楓淚。念懷芳舊侣，茫茫烟綠。誰料到、丹心遂。　　質異彌堪矜寵，比才人、賜緋還貴。自從樹畝，百中僅見，寒畦吐氣。老鶴來眠，光風宛轉，夕陽疑似。便輕霜欲折，恥同落瓣，媚他流水。

摸魚子　萍

漫相逢、冷風乍起，他鄕浪跡同笑。三生尚記烜邊宿，再世江湖修到。空潦倒。祇破寂看山，稍謝無根誚。鏡中未老。且語鴨張茵，邀龍説劍，烟雨泛吟櫂。　　浮名累，肎效半沈細藻。暗分紅濕餘照。飄然自不煩栽植，也放數花香裊。緣正好。歎一夜、飛蓬詫爾霜催早。秋心浩渺。趁朶朶雲歸，尋洲擪篴，投隙更垂釣。

齊天樂　笛

幾人能賞柯亭異，蘄材儘堪摟指。得氣偏孤，飛聲欲裂，吹動風雲天地。危樓獨倚。任兒女英雄，一齊垂淚。夢斷霜寒，滿腔積憤向誰寄。　　惟願世間少此，有時憑寫景，淸弄聊試。記泛銀蟾，攜登黄鶴，曾把魚龍驚起。而今倦矣。漸塵滿空牀，落梅乾死。忽聽隣家，憶關山萬里。

桂枝香　蟫

籖曹舊識。奈轉爲饑驅，徒飽家食。那日曾迴白眼，小名猶憶。書生未是難容物，笑非魚，頗潛踪跡。近來應被，縱横汗簡，謬加長勒。　　問幾輩、仙圓竟得，怪綠字叢殘，遺蛻如昔。千古文人，同悼損軀因癖。憐他朽蛀都蒙號，看昂藏、顯居東壁。見機還羨，微乖氣味，遽歸閒籍。
