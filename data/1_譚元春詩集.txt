嶽歸堂合集卷一　四言
答素臣七章
截彼靈巖，冽泉右之。峩峩杉松，青兕守之。哲人嶽峙，薄言偶之。

其二
山有桕，其葉爲裀。良士碩膚，褒衣博紳。休問榮暢，棣棣津津。莫我肯暌，矧肯我嗔。

其三
羽以飛刷，波以止清。蔚其文囿，我燥我矜。我之不臧，我心怦怦。我友我規，是融是平。

其四
昔予與子，篤尚爾雅。不有飄風，而有墜瓦。太清無徒，以約失寡。

其五
惟子之友，余罔不欽。魏生逝矣，孰與鼓琴。不山以高，不水以深。

其六
繾繾款款，音問時修。捧緘欣然，會面增憂。曾不浹旬，駕言還丘。旬而不還，曰余久游。

其七
合沓衆山，磷磷有暉。薄映林樾，比翼出飛。朔風褰幔，素霜流扉。言别之子，又渴又饑。

介姑
嶢嶢幽貞，班史之姑。姪從其姑，姑傷其夫。其夫云何，年命以徂。晨析鴛鸞，暮啼鷓鴣。豈不同穴，顧此女雛。何以報之，煢煢支吾。何以殉之，淑慎於媰。如山如河，如璧如珠。心無瑕矣，遑恤無家。兄弟之子，惟懷永圖。有幹有年，有畝有廬。有甘有毳，有供其娱。玉還故篋，雪返昔墟。載木主往，抱祭器居。始嫁得繇，歸妹暌孤。罹兹閔凶，老少須臾。血或有碧，颜不復朱。風雨晦冥，姪應姑呼。必恭敬止，怙恃儼如。泉水六章，豈謂是與。

華山五章送鍾子也
幽幽華山，的的南渚。女之還思，曰寒曰暑。余與女之偕思，曰暘曰雨。亦既古處，亦既譽處。我心側女。

其二
將安將樂，其往有他。其往匪他，王事孔多。惕惕皇皇，孔多孔臧，不勞于行。

其三
惟女有鹿，尚其放斯。速僮于野，深之密之。必林其山，以鹿爲期。鹿亦有歸，鳥亦有飛，彼君子兮焉違（時鍾子有放鹿事）。

其四
羔裘白之，駱馬百之。胥徒磔之，又鞄革之。淵淵吉人，聊一客之。

其五
有塘凌矣，有河冰矣。寒既升矣，夙且興矣。我不家溫，以念子行。子雪亦雪，子霜亦霜。

松實六首（有引）
松實，感聖供也。無念禪師學公歸隱九峰山，我高皇帝貽詩遠懷，供以松實，又賜衣履鉢盂，手澤爛然。春竊謂高皇帝之於禪，深遠矣，乃撰四言六章，以「松實」命篇。
巍彼皇祖，篤生我明。顧瞻腥羶，載定載清。皇祖天只，皇祖佛只，非皇祖只。

其二
赫赫神武，既龍既虎。亦孔之怒，亦莫有怒。以救衆所苦，以痛衆所楚。吁嗟乎皇祖！

其三
菀菀九峰，靡峰不松。泉流其液，烟積其封。杖而出入，厥惟學公。帝曰念哉，松實攸供。匪松實之爲供，王言雍雍。

其四
乃錫之衣，乃佐之履。乃頒之器，乃下之旨。曰慧曰穩，其言維軌。如如開士，穆穆天子，無詖無詭。

其五
夫是以有開士，夫是以有天子。毋曰諤諤，毋曰唯唯。不言不應，瞿然靡所止。

其六
維鐘有木，尚其擊之。維几有簟，尚其席之。君子有心，尚其寂之。凡厥庶民，尚其惕之。

枇杷菴禮地藏菩薩立像
惟神安坐，惟民下拜。靡不知敬，或未知戒。菩薩曰嘻，敬何異懈。我寧不坐，爾寧不拜。風雨晦明，竦身諸界。人行鳥飛，不在眼外。蹙蹙惶惶，如在顛沛。一人有業，菩薩憔悴。爾坐爾臥，爾散爾會。無不由爾，爾愆則怪。爾若無愆，我寧爾拜。

雷太史家有送子觀世音菩薩畫像一軸其地如西洋布而堅密設色靈幻菩薩手一兒舉念珠似鸚鵡肉情巾袂俱動拜而頌之
何以布之，如鑄如繡。光浮寸許，大士靈透。手其兒手，咮其禽咮。大士目兒，兒目鸚鵡。以目相撥，鸚仰兒頫。寧兒嘻戲，勿爾椎魯。兒手念珠，是大士物。鸚鵡聰明，不與兒拂。以投鸚鵡，鸚鵡成佛。禪床曉坐，瓶花夕開。兒無所懼，佛無所猜。鸚鵡虎豹，可以同來。

望白兆八章送朱公也
予望白兆，是公攸蒞。山由古人，公去恐曀。往予望之，當雨而霽。

其二
公望寒河，是予攸居。林木薈薈，予出恐虚。胡公望之，宛白兆如。

其三
昔公知我，我不敢曰，惟公知我。引焉避焉，公曰士如此則可。

其四
昔公下士，我不敢曰，惟公下士。以潔以慎，公曰士如此則異。

其五
既一今古，既略崇卑。飲之坐之，雜語笑之。言莫有聞，聞亦莫知。明月依依，樹影垂垂。行步遲遲，此夕當思。

其六
駕馬馬霜，渡河河冰。比及三年，天子惟徵。執玉來朝，乃錫金繒。鄖國雖小，古有曹滕。四方律公，乞盟載興。維天子神聖，以莫不增。

其七
公之往矣，我不敢嗟。公何往矣，如松栢斯花。

其八
公之來矣，我不敢欣。公何來矣，如飛鴻斯羣。

恭謁七章禮玄嶽也
惟雷啓蟄，先之以厥電。惟風動物，播之以扇。乃神暨人，乃主暨臣。風止電息，爲天下春。

其二
水短山長，風物有鄉，天柱斯光。

其三
爲帝者師，爲五嶽長。以禮以時，德馨孔仰。天子宫止，諸王菴止。海隅日出，稽首龕止。

其四
眺彼洩雲，與煙俱養。雲杳在下，煙無所往。亭亭澗木，千章必響。衆香來同，一音自獎。

其五
凡爾烝民，貿貿皇皇。所希纖微，號輿攀裝。彼有寸縷，此有盂粥。彼有一鍾粟，此有巢枝木。乃知山靈，哀此煢獨。

其六
誰貽神羞，識潜者希。殃祥由己，應之以機。吉人坦坦，上帝剡剡。匪齋匪澣。

其七
慨世蒙頑，宜莫如我。既善其搜，庶求其可。崕谷惟晴，水木惟陰。浩浩蒼蒼，以起我心。

淘師
經宜城金花灘，從淘人論淘，賦《淘師》。
維金伊何，曰地四生。一以流之，天息其精。或宿諸灘，或湍諸水。或沈尺餘，或浮寸許。有淘者師，目下水深。匪惟察影，灘高知音。皇皇淘師，目光于燈。金不敢匿，如兔見鷹。于以牀之，力力揚之。沙臥水行，汞乃將之。牀以巢之，斗柄摇之。金進沙退，汞乃交之。碎碎急流，金屑違鄕。忽復見冶，肇厥低昂。嗟彼貪人，亦識斯氣。仰欽廉素，夕抱冥契。

園詩四章爲大司農周公賦也
漢之水，載停載曲，君子所篤。

其二
漢之麋，以廬以園，君子所藩。

其三
園之未成，絡草鈎棘。園之既成，先民之嗇。匪曰布之，帛亦不忒。匪曰菽之，粟亦可則。

其四
十年樹桐，十年種竹。桐繁有子，竹繁有孫，實惟爾公百福。

天監七章爲報國寺二松賦也
天監明德，哀我燕強。我強奕奕，我松孔彰。天謂我松，勿苟蒼蒼。勿合抱斯大，勿干霄斯長。

其二
不雷不電，厥根孔固。不雨不露，厥枝孔茂。不照伊日，不臨伊月。曾不受命，祗異維則。

其三
鼍則首之，螭則尾之。鬼則否之，神則唯之。有西方聖，端之委之。二木同心，交濤接陰。

其四
一往十折，有枝峰結。數盤一樛，有條棧抽。莫知爾萌，莫知爾投。彼君子兮，莫知其繇。

其五
有蟲惑止，多岐維誤。有鴇迷止，鳴儔以顧。彼君子兮，莫知其故。

其六
睠睠帝京，往渡桑乾。彼送者兮，執斝忘言。彼君子兮，視聽不遷。

其七
桑乾不遠，馬鳴暉短。彼送者兮，不遑執斝。彼君子兮，雙松之下。

嶽歸堂合集卷二　樂府
擬讀曲歌四十六首
歡纔二十内，儂纔十五邊。到池忙采采，相與趁芳蓮。

其二
交歡久。貝齒有時落，歡獨常在口。

其三
慙恨浹香汗，知是他儂贈歡衣，不聽拭儂面。

其四
上樹摘梧子，有人牽裙拾。拾罷提筐歸，摘梧子人無半粒。

其五
幾番風雪妬，雪水隔瀰瀰。黑白子各六，郎今正違期。

其六
思昔夜。戲藏玉麈尾，歡故將儂駡。

其七
取壺倩歡投，一矢廻翔舞不休。初翔穿壺耳，再翔打壺頭。

其八
歡是游冶郎，他歡亦游冶。他儂慣他歡，誘歡歡不惹。

其九
各自相憐愛，我𤽊汝亦皙。柰是少年性，不易知端的。

其十
製成合歡帶，繡囊裝古琴。周天三百度，無處不經星。

其十一
三刀治一鷄，悞啼驚郎去。儂眠不覆首，也能知天曙。

其十二
待曙時。闔家寢門闢。歡將何所之。

其十三
燈暗蛺蝶圖，風摇百子帳。歡來攬抱時，衵服初鬆放。

其十四
不肯彈求鳳，戲郞不如鳳。鳳擇梧桐棲，但是紅粉郎心動。

其十五
亦知所歡貧，要郎衣朱紫。出入乘軒車，光彩儂鄕里。

其十六
柰何許。儂固不足言，負儂即負汝。

其十七
欺儂眼孔小，自往鏡邊照。不難得儂憐，畏博他儂笑。

其十八
愁緒如陰蟲，切切閏深更。吹篴不按孔，何處得歡聲。

其十九
折楊柳。煖灰不煖罏，鹊腦然未久。

其二十
春園啼百鳥，有鳥喚姑惡。姑惡任鳥喚，慎莫喚郞薄。

其二十一
纏綿半生心，分張一事錯。竹籬語琉屏，我疎汝脆薄。

其二十二
織布作郞衣，年華機上度。不費郎半文，刀尺自裁布。

其二十三
許儂瓜時來，已幸梅落盡。曆日無心腸，恰恰當春閏。

其二十四
菱生黄蘗浦，刺多傷儂手。賺歡合刺食，碎殺少年口。

其二十五
不共新歡誓，只許一宵眠。煙微爐火小，合是不曾然。

其二十六
枉墮千行泪，要令歡目擊。朔風結檐冰，留待情時滴。

其二十七
儂家禁儂往，歡家斷歡行。木鐘語土鼓，爾我兩無音。

其二十八
不敢出門望，憶歡在衷曲。籠雌語飛雄，不如同拘束。

其二十九
伸玉臂。持酒與歡飲，亦不令歡醉。

其三十
莫便怒。請轉金屏裏，思儂不答故。

其三十一
羅翡翠。採羽作儂鈿，仍放翡翠去。

其三十二
少詼諧。豆蔻生口中，花言含禍胎。

其三十三
曳羅帳。詐作新歡聲，參伺試儂狀。

其三十四
羅襪感歡贈，問是阿誰縫，十問九不應。

其三十五
人人重郎諾，儂欲得一諾，從郎有十索。

其三十六
登店買珠檠，詰儂胡自買，疑儂爲夜行。

其三十七
窺簾見播掿，中心已俞允。不耻自爲媒，爺孃氣難忍。

其三十八
邀語豆棚下，抛豆打歡戲。黃鶯無心腸，飛向隔塢避。

其三十九
剝啄一人來，云與歡舊識。見識如見歡，斂袵近前揖。

其四十
剥啄一人來，云與歡舊識。見歡歡不識，嗔儂出見客。

其四十一
沽酒莫登爐，爐頭一定有。歡若好飮時，儂寧自造酒。

其四十二
緩步上粧臺，馨手捫儂目。歡莫太欺儂，儂已鏡中矚。

其四十三
人語儂不信。道歡訐儂短，儂自反儂性。

其四十四
厖是儂家厖，日噉儂家粥。昔昔不吠歡，儂私令噉肉。

其四十五
倩儂同學簫，難得洞簫響。歡若獨成僊，身在僊人掌。

其四十六
不愁歡遂變，自恃顏尚好。歡愛儂顔誓百年，百年難保不衰老。

懊儂曲十解
今夕居一牀，明晨愁一家。倩郎後園裡，拔起夜合花（一解）。

障儂櫺間月，彈儂檠上燈。郎去天欲曙，見儂眉未曾（二解）。

敢望校郎書，敢望持郞杯。一日天氣好，記得上樓來（三解）。

纔上樓一笑，笑下樓去哭。哀樂太無端，郎知儂所觸（四解）。

一派語聲中，儂聞郞歎息。儂今不歎息，愁郎方飲食（五解）。

筆墨欲師郞，齋前一步地。疑儂音信通，知儂新識字（六解）。

郎是磊落人，問儂儂莫談。致儂如此苦，反致郞生慙（七解）。

疎是密所爲，厚是薄所寄。苟非有情人，看作無情事（八解）。

萬事有徵兆，何知儂得偕。郎檢今年箱，拾儂去年鞵（九解）。

今世古押衙，不須負儂出。一語堅郞心，是儂感恩日（十解）。

嶽歸堂合集卷三　五言古
趁月早行
穿林魄當午，出谷尚紛紜。螢爝次序朗，促織參差聞。愛伴追前儔，我僕自離羣。行子驚太早，不知農久耘。陰蟲各切切，行子各云云。凉意消殘暑，望望昏旦分。二曜輪晝夜，乾元何乃勤。全村未烟火，初日流野雲。

送盧非敖北試
仲冬氣凛冽，春陽自兹升。雁載日影往，淒響落汀罾。始念一二友，新被賢良徵。不善匿光彩，致爲世所稱。入門離母妻，涕痕積薄冰。上辭所生父，下别益者朋。執手語同申，曰爾速（一作遠）飛騰。微哂罷祖帳，高言露丰稜。父命一以嚴，敢不心力并。冀友贈良訓，不揣語因仍。友棲梧與竹，使我葛與藤。友為蚓與蟬，勉我蟻與蠅。夙誨焉在哉，勃磎上車輘。

除夕同諸弟妹侍老母守歲率爾命篇
煌煌燈九微，泯泯酒百壺。親串（一作弔）各言歸，張筵列友于。五弟三娶婦，父道在須臾。四妹一贅壻，作婦尚踟蹰。令弟師寡兄，靜嘿坐氍毺。慈母徐見謂，兹夕是歲除。暫許一追歡，俾母忘母媰。始教呈百戲，角抵焉肯摹。嬉戲雖小道，亦得見敏膚。暢歌復暢舞，咢唱如灌輸。奇巧有天機，專精疑所趨。多能衆所營，肯使君子居。規瑱截歡謔，老成寧避迂。四坐僉謖然，聽我儆無虞。小妹不畏人，捋（一作將）我鬑鬑鬚。

遠村二首
投足禮天竺，閒院木石香。有一長眉叟，背手看稻粱。近前果父執，朴野無他腸。随我至我家，不揖徑坐床。呼我以小子，語笑皆上皇。見我多僮僕，導我鑿藕塘。繙案覩陶詩，欣然求數章。何以潤我筆，歸卽獻百觴。不然春蠶出，贈我絲衣裳。喜爲縱横寫，字亦不尋常。與訂來徃約，年高恐健忘。

其二
沙鴇差池飛，林鳥先後至。重隂漾日影，遠村無村氣。健母恕嬾子，不甚責家事。觀書領大意，命觴取微醉。池上照水笑，堦下選石睡。并逃上農名，尚愛圃間利。閒是淸人福，足是遊人騎。知止卽止矣，弗畏恐人畏。

輓謝通明
朱夏來淒風，有聲尚無淚。足自出郊坰，起坐失遷次。維歲在甲辰，與君初把臂。曰旣盟之後，歸好如兄弟。魏子病數月，死尚留一字。子病未嘗聞，三日流風（原作風流）墜。惜哉苗已秀，未實翻爲累。怨子不自珍，適以快衆忌。曰諸生存者，而皆斯人類。淒淒重淒淒，霜月冷枯芰。腰鎌斬葵藿，繁弱刷羽翅。正月來湖上，村村含煖氣。私疑子顔色，秋橙黄不啻。執手再三別，宛有永訣意。小窓孤燈時，弄影儻見覷。同志念疇昔，敢叱爲鬼魅。

答贈胡彭舉
楊柳森有行，云是君家路。梧桐古無葉，云是君家樹。到門雲不開，嬾石多防䕶。殊無延欵意，致使君成怒。柴門乍啓時，歡笑如平素。此翁從不然，石深疑其故。數載良所欽，因與邀散歩。納履抱深情，老人期敢悮。春風不相待，先我至蔬圃。

吳聖初許以園林見借讀書同茂之先徃觀之因題壁
兩峰寒照眼，委巷露茅室。信歩竆高下，不知徑所出。阡陌太縱橫，頓使城郭失。千竿脩竹林，潤滑含雨質。春光與晴光，此中恍難必。結侶先結嬾，閉門志則一。靜對野塘間，以待花事畢。

虎井
披榛求山泉，寂寂入遠境。山泉岀山濁，不如在山井。紆曲斷行人，蘚氣斂碧冷。上無榦與欄，下無瓶與綆。淺汲不盈盂，微月生盂影。坐對茗床間，色味深以永。鐘磬善䕶之，幽菴正隔嶺。

答尤時純貽惠泉并聞其冉涇河成
客自惠山來，遺我惠泉水。冽彼錢不投，寒光澄甕底。靜嘿啜淸芬，宛如對之子。之子歷落人，三年在兩耳。屬有河渠役，轉眄聞起止。樂成本人情，難哉子慮始。籲懷從衆志，厚道先桑梓。日過風過損，波紋蹙瀰瀰。胡不汲新流，洗我狹與鄙。

淸涼寺訪謝少連
久雨䘮春光，微曦勤躋攀。日偕二三子，㝷幽千萬端。朝因看山徃，暮因穿竹還。稍窺竹外竹，忽覩山上山。中有枯寂人，著書歲月闌。叩戸久不應，開門知春寒。榻設鐘磬裏，苔侵窓櫺間。流鶯語初滑，臺峻飛未安。送迎心意嬾，分手門旋關。

雨夜贈九雒
我昔望匡廬，遙遙不可攀。賞子素心人，一住動半年。五老峰峰勝，未若香罏巓。巨湖吞長江，頫視波交纒。曠蕩獨去來，飛鳥飛人前。斷髪肯居此，不佛亦當仙。僧言白江州，老猶在市㕓。感兹還五濁，夢夢帶雲烟。同聽山齋雨，交道一夜眠。淅瀝本生愁，對友鄉思捐。自陳王仲輿，動使婦人憐。我窺古賢達，此中銷其全。紈扇不忍棄，情非爲紅顏。所以出山久，日夜念廬山。

趨靈谷道中
徃日住西園，鍾山有兩峰。昨日登北亭，鍾山祗一重。今日岀東關，鍾山數巒從。行止有横側，日日山不同。樹木蒼翠外，别有蒼翠容。煙息嵐未生，如波淨芙蓉。耳目亂聲影，石澗流靑松。緩緩達靈谷，置身浪海中。

胡昌昱來永慶登塔始言寺後有大赤石尋之則如臺如坡色紅如染旁土皆赤下有淸流環帶悔前此答康虞詩有深林少一溪之句非昌昱幾失此石與水矣作詩志愧
來兹已浹旬，一㙮伴幽獨。舍利放窓紗，倒影涵林木。我侣異常情，導以幽人躅。歷歷穿僧房，頭與檐牙觸。園竆窺伏石，簡質踞空谷。紅旭亂峻壁，朱霞棲崖足。弱蘋覆小溪，碧波細細曲。遠近周覽時，初徃意何屬。登頓未歸前，再來徑當熟。

贈馮宗之二首
畸人懐堅質，達士無常眄。所期有琴瑟，淸徽永不變。吳楚已隔絕，矧子越中彥。聲氣偕有聞，末契以初見。子若雨後旭，予若霜中霰。萬物覩恩威，寒燠恣所便。

其二
客坐几席中，念我問沙棠。耽期匪爲子，子實慶相將。覿容涵太古，縱談失上皇。知深靡忌諱，得以展所長。一愛山與水，一愛冠與裳。言志不相哂，池風新荷香。

十月二日遠韻弟生子雨兒
萬情歸書史，阿才來掀翻（阿才，小米子）。知我未嘗子，特與弄晨昏。去冬送我南，欲歩尚扶門。今秋聞我歸，狂走之丘樊。庭戸無乖氣，小兒知本原。宛伸我膝下，親親非講論。曉雨打寒被，殘菊香籬根。老母晨攬衣，喜聲到北軒。聲也孝過我，生男兆後昆。眼見不三十，需次入嫁婚。輸我無斯累，而專伯氏尊。阿才率阿弟，無敢不寒溫。老母顧而語，未若汝有孫。

自湖上過伯敬道中
酸風起樹末，落葉失其枝。平疇交蓼花，烟露蒙盖之。着烟露似霜，霜非白露爲。稍待烟露收，日出已防遲。僕夫趨日光，能知心所期。莫畏重湖阻，有不風波時。

夜汎
楊柳照火光，上下流波影。烏鵲飛月色，差池穿雲境。汎兹素心人，歌吹動而靜。秋意存汀洲，冬情生坡嶺。棹知河源涸，衣知河氣冷。諸人同不言，其心亮耿耿。

冬月可愛將赴伯敬招與孟和茂之彥先諸子賞焉
寄托無全適，友朋西以東。㑹面不可暢，景色雨以風。夙昔備兹艱，償之自今冬。前月月太明，，冬趣畏其竆。及此復皎皎，淸絶不言中。孤鴈一聲烟，星辰惟有空。磬氣入窈冥，千里高寒通。來宵留月在，山間照靑松。

山月二首
淸光不厭多，高人不厭閒。心目周境外，置身于其間。上山月在野，下山月在山。

其二
衰林無一留，葉與月俱落。光已散廣除，寒仍枝上著。竹影沈山影，欲令霜華薄

同伯敬孟和坐茂之榻上
隂晴有時有，故人無時無。閉此朔風門，語笑聚一隅。晴明各散歩，山前山後殊。

湯池
不必與人異，兹泉行非獨。未知冬何徃，寒風乍不肅。竆源雖移歩，難測何川瀆。石釜鄰廣阡，中虚通百谷。不薪復不爨，有若旦旦旭。烟霧相氣質，水火同風俗。分流廢桔橰，徃汲便櫛沐。魚亦遊其閒，能以暖爲竇。苔蘚安固然，四時中邊綠。有何賢與愚，不令同濫浴。

南湖鼔吹曲（同諸子限作古體，即成）
良夜宴君子，萬籟歸中正。水凍無興波，條衰貞餘勁。眇嘿何以歡，鞄革通人性。深寒濕鼖鼔，歘與簫管競。廣楹散喧闐，宻坐還淵靜。聲音之所爲，仲冬行春令。融融氷以解，溫溫霜欲竟。心樂同與衆，耳力竭惟聖。賔也詩言志，人協自歌詠。

初香
寂然自一室，斯心未有托。何以栩栩間，妙香過而掠。相觸領其機，六根同知覺。眇矣不成烟，纎氣從何索。香與人未習，鑪火方斟酌。有如見新月，淸䰟乍㣲着。

送江伯肯先生
吾師不可及，淵然若老衲。遠遊動三年，歸家纔一臘。徂冬徃鍾山，遇師在蕪關。人聲雜檣影，意色翻爾閒。臘月燕京道，車馬爭遲早。人盡師乃發，道京生靑草。閉戸飽風霜，岀門見日光。淨黙理幽思，黄沙空一囊。

送孟和兼寄海鹽馮宗之
朝朝岀門望，新與林生期。意氣附楚舟，非子當爲誰。相見不勞苦，問子今所爲。十日山烟滿，九日湖風吹。歡娛不可極，子又當别離。家山遠復遠，子今何所之。曰聞鍾子北，亦遂從此辭。南北無定情，臨行人未知。萬里不吿家，古人類如兹。入京見馮子，爲我視光儀。人亦有至言，燕婉當淒而。白門深風雪，黄河流氷澌。良朋散四方，是予閉門時。

寄懷胡彭舉
懶出存天機，于予來去頻。猶云江頭日，送我不如人。此情非流浪，公性自來眞。慚我尚寒士，憐翁有老親。世道眼光薄，兩兒空沈淪。感此不能飯，拂拂私自陳。臘送我友南，煩爲致情神。舟檝無踪影，江水非車輪。計到君邊時，寒梅交冬春。年華未肯駐，白髪愼勿新。

得茂之書
南中有深憶，憶子昔徘徊。上元桃葉渡，上巳雨花臺。歸時靈谷松，到時天界梅。吳老窓前葵，胡老石邊苔。所至非騁目，微言交徃來。夢此亦不易，敢望眞追陪。坐讀寄來詩，起看菱花開。

寄張克雋水部
秋雨洗梧竹，勞思牽夕涼。思徃復何之，湖水相蒼茫。每愛玄武湖，數頃荷花香。意存水木外，蔣山適相當。南雲過西嶺，碧隂澹荒荒。

馮元成大参來官湖北移書垂問答贈一章
辭人凡九變，大要歸楚辭。三百孔黜楚，楚賴靈均垂。無論聖與愚（一作賢與聖），不磨在精思。我所必起者，人亦難廢之。南郢沅湘畔，不見芷與蘺。武陵自有溪，桃花所莫迷。已非古人境，空想古人奇。芳菲存毫素，我公幸臨兹。愚生本疎内，異采難華滋。靜中悟離騷，稍與初體宜。屈子何哀澹，楚原非猖披。振衰還古則，舎公當爲誰。

得宋叔意書寄懷
小廬枕寒河，蒼木寫孑孑。四序惟墐戶，有時湖鳥絕。野人正惆悵，遠書到手折。喜乍無細讀，首末倉皇閲。竟陵水邊影，貯爾華亭月。

謝彥父兄弟陸舟亭
憶昔乗月色，叩園登城際。忽見城頭光，波爲月所碎。齋竹借清容，是時百雉潰。水月不可常，官吏興其廢。二謝歩柳下，慨然念荒穢。絫土與堞平，亭之但點綴。孤洲分漁牧，遙烟褁松檜。閒坐看蒼茫，嗟彼勞人輩。此亭有佳致，不在此亭内。我家臨流水，羣木良可愛。秋深（一作鳩工）且置亭，落成皆此類。

南湖十一月二十四夜月
明月涵南湖，湖中鳬鴈呼。霜氣結亂聲，能使明月孤。明月平湖水，水明光未已。奇寒欲作氷，氷成寒不止。

孟誕先見訪寒河約入九峰山讀書
我作竟陵歸，子作江夏送。子一回首情，入我經年夢。夢殘將欲續，江㠶門外凍

其二
訪爾（一作子）自去秋，白月指江路。江今（一作今也）冰未開，寒花不可度。忽于是時至，交道見歲暮。

其三
退谷與杯湖，元孟成（一作分）主客。不爲人所厭，至今人歎息。幸而子相念，使我如古昔。

其四
終日學古人，又負（一作負子）九峰約。慙感子重訂，萬松如有托。松影近何如，徃見樵僧縛。

渡江
江干已無風，入江風乃有。餘勢自空濶，起止非楊柳。元氣流不薄，終古（一作占）此深厚。守彼雲與烟，朝朝沒溪口。

江酌
長年循古港，林屋相爲依。羣山悵已遠，囘首夕其暉。缺月吐秋嶺，高深光欲微。一觴聊復滿，舟蕩遙波歸。水涯接荒岡，烟息蕎花飛（一作烟蕎花飛飛）。

山行謠
靜一上佳山，淸光幸我圍。苟非眞遊人，山是光或非。山性與人性，所合在依稀。澄衷閱來久，每愛獨徃歸。必欲偕而徃，同趣安可希。令無叔齊情，夷當自采薇。

夜次陽邏同夏平尋山
靜人眞可偕，高趣晚無逆。人家殘漲後，初乾沙紋迹。軟歩過秋草，寂寂林下宅。宅邊如有逕，諒爲兹山闢。㣲茫犬吠巓，向下人聲積。高處天地靈，長江動空碧。一燈磬杳然，嶺爲溪所隔。不必詣其所，惆悵亦有獲。

遊九峯山二首（有引）
癸丑八月晦日，寒溪返（一作汎）次江夏，由小洪山經卓刀泉至九峯寺。從寺望之，但見松而不見山；從山下望，又見山松竹石而不見寺。武昌夏平衝病相先，而友人龍夢先朗伯讀書其中。終始予遊，語黙酒茗皆得其所。足力竭，卽目之；目力竭，卽耳之；足與耳目㑹，卽心思之。藉草撫松，踞石枕股。行止坐臥之間，有詩二首，授寺僧藏焉。
衆山作寺圍，羣松作山䕶。纏綿靑翠光，山欲化爲樹。根斜卽（一作砌）倚磴，枝隙已通路。陰雲貫其下，常令白日暮。藤刺裹山巓，飛鳥愼勿度。

其二
將尋前山去，先望前山影。風日沈午巒，細行君始省。山蟲秋草深，遠江隨歩冷。一自高皇闢，悠然恠石永。安知月明夜，學公不半嶺。

黄成玉宅看燈下紅梅
盆梅驚寸紅，艷艷此地稀。見君韻不淺，名園分芳菲。影旣淸一簾，光亦搖九微。相與坐花前，縹緲悟春機。敢有異同心，卽言素者非。

贈賀克由
短刺不宜暮，難爲欲見心。望暝投君所，持此相待深。安雅觸外觀，已備銘與箴。洞然懷密鑒，津津非浮沈。志士豈不藻，指歸在素襟。

閲西京雜記
靑靑漢文陵，杳杳商湯丘。高識破今惑，遠覽欽前修。南山誠有隙，石槨詎良謀。唾壺玉蟾蜍，空復爲人留。屏間列雲母，牀上列髑髏。枕籍錯男女，暴露多王侯。黄霧宣繁冤，白狐起相讐。千載有遭遇，焉問恩與讎。傷哉瓦槨人，而亦罹厥憂。厚葬愚復愚，薄葬空慮周。所以賢逹士，但保生無愁。能逃廣川虐，終爲來者摉。

詠夏綂
會稽有眞隱，曝藥來雒城。士女競上巳，顧瞻良匪輕。賈充是何物，亦欲知其名。鹵簿耀浮橋，祗堅木石貞。胸中多所曉，抗節與奇行。語仕則不答，閒譚卽縱横。水戲雲波駭，歌歗沙塵生。欲令驕倨化，須使聾俗驚。至人若仙佛，指點一世明。太尉自太尉，歸途仍尊崇。

啼雛引
夜雨濕鴉巢，一雛落榆樹。毛羽尚未成，苔滑初試歩。鴉啼古瓦間，啞啞過（一作伴）朝暮。如何將雛憐，不能將雛去。莫謂鴉不言，鴉啼是鴉訴。仁者此其時，心心視欺捕。卵生自天地，慈根有攸固。靜坐通物性，反哺非無故。

客夜聞布穀
百鳥宵正寂，鳴蛙牕未起。布穀何處啼，關我鄕園喜。昨得湖田信，新雨潤一指。日者諒已耕，田事皆經始。莫我出門來，事事後鄉里。賴有此聲切，或入家人耳。

園中
寂寂向何處，一園相昏曉。有塘自能深，鹿眠春雨少。光風吹二月，生滿淒淒（一作萋萋）草。細花布野黄，裙帶知之早。

得家書
客路纔兩日，鄕夢易爲靈。近客久不歸，亦若千里情。書來報我弟，孟春一子生。以此開母顏，承歡勝其兄。問使靡所遺，乃及麥隴靑。資生非末策，高閒賴此成。

其二
書尾一二事，焉知遠情傷。旣逝西鄰叟，復道中丞亡。貴賤此莫分，皆我先人行。泉下相聚期，常較生前長。屢遊凋鄕里，旅燈逢悲凉。惟我岀門人，親見流電光。離家只似昨，已度三春陽。

開看胡彭舉畵
因憶胡居士，將畵時一看。在目但須㬰，行遍江南山。空隂結積翠，羣林聲響乾。蒼蒼溪雲并，溪寒雲亦寒。人度石梁盡，晴開野亭（一作庭）閒。高卑幽氣入，下筆非有端。可以獨依依，愁中通夕安。

菊圃
愛菊待佳花，良非知菊人。微雨過靑色，遠含重九神。有韻卽堪對，黄白非所論。除草䟽餘塊，澆剔當必身。螟螣胡爲來，捕殺于其晨。旣害我田穉，傷菊罪唯均。感此不能去，籬邊行數廵。計到花開候，踪跡難具陳。

讀陶詩詩爲魯文恪手錄
陶詩淡如此，微雲沈古潭。密奥了無際，冥冥眞氣參。高非由簞瓢，趣豈關沈酣。素而不近枯，心聲如可探。我欽鄉先逹，已深躁銳慙。想其寫此帙，淸風吹茅菴。

答吳康虞謝公墩見懷
旅次有君詩，是君向時作。新句忽復續，腸如泉未涸。自言上古墩，憶予獨蕭索。東南名雋區，此意挽浮薄。暮年急棲止，土功手荒度。白門以自永，君其善寄托。

聞林茂之乗便上楚
金陵傳春信，云同鍾子船。歩履不妄投，由其心想牽。茫茫離家事，將發語多遷。言笑靜波濤，何難江路千。我亦方羈旅，愁心正悄然。歸家不問期，只在君到前。

商孟和以侍姬畵蘭見貽
聞子有新人，敢向問顏色。彈琴淮水深，將之閨思卽。貌蘭花莫莫，斜倚自拂拭。點染發靈通，摘花如可得。韻格與子同，勝處嬌無力。男子樹不芳，此理入筆墨。寫以寄故知，見子未迷惑。

麥枯鳥
麥枯當曉牕，啼作田家聲。靑黃接平疇，老農一飽情。開牕語麥枯，啼時莫向城。城中富人子，挾彈傷汝生。舊穀正須賣，恐令米價平。

得林子丘書
猶未開君書，先射書中語。怨我胡不南，相思徒煩汝。動以淮水月，泛舟歌白紵。或稱遊屐滿，聞聲遙見許。開書向書笑，何無乖貳處。則知納交深，意嚮傾囊與。可以影寫君，呼君于寸楮。

新月
早夏寒盡脱，園夕餘隂森。不知明所自，如霜白空林。淨衷澄遐觀，漠漠天外尋。良乆乃可得，月䰟一縷深。

歎菊
菊色日以好，閒情惟所觸。常憂蟊賊侵，曾防小鳥啄。籬門未周宻，意外至麋鹿。靑草亦自肥，物性鮮知足。所憎蓬蒿長，雨露受命獨。勿令遂得志，除之惟我僕。

月下知伯敬到家不得茂之同行消息
一歩不能遠，此時園囿東。黄鶯啼明月，人幻明月中。幸聞所思歸，江上過春風。歸時未卽見，情更怯形容。去來關文物，因想舟所同。問月還自答，乃驚孤客踪。

其二
交遊不待擇，與君共朋友。數年月光多，同志領已久。一自散五華，作客不無苟。不歸非初意，况在君歸後。進退先自理，焉用空擕手。

述憶
憶家無昏曉，忽忽心想作。一思周全家，相引如線索。諸季安荒村，庭槐受陰博。㓜弟仗（一作伏）師仁，十齡獨城郭。次妹髮過肩，老氣知扃鑰。小姑不刺繡，取歡止簾幕。骨肉無厭時，啼聲皆至樂。一生多弟姪（子姪），添累覺產薄。幸而老母歡，琴書俱可托（一作安問琴書托）。將歸情更繁，寂寂燈花落。

待螢
此物來書幌，我昔多仁慈。禁人下衫袖，安用撲扇爲。如何今庭院，光影未相窺。因此一（一作亦）嘆息，微客萬事遲。草蟲團一燈，亂投非所期。惓惓望寒火，休燈以待之。應于草頭點，亦向林際追。空濶豈不有，或我掩扉時。

答伯敬别河上入城中作
幽光映五月，槐柳交凉䰟。上堂尋故途，河情搖後門。漁商火两岸，農圃煙一村。客去如落葉，子獨住若根。形影有無中，動息以吐吞。斂子殘語笑，催子上車軒。世上所難别，故人與丘樊。

省鶴和伯敬
昔子移鶴歸，江中月影長。今子共鶴居，搖搖竹樹光。淸種根造化，頂霞毛則霜。洗然不可肥，又非絕稻粱。貴在飮啄一，不染以爲良。我住子山下，省視亦多方。分其數日勒，于見同行藏。請子啓柴門，歩趾自有彊。高人畏羈紲，勿令守者防。

和伯敬竹月詩三首
子有山間竹，明月來影之。我竹在河上，淸影亦如斯。高㴱同一致，不同者參差。

其二
謂月高于竹，竹不在月外。謂竹宻于月，月已入竹内。月不自踈宻，竹不自明昧。

其三
幽魄（一作魂）銜秀姿，紛紜白其所。竹旣善爲取，月亦善爲與。取與無間然，寒光相爾汝。

途中新月
微路下纖月，光委秋天薄。昨宵已如是，山行夫乃覺。僕夫不借照，靜者知起落。

夜由蒙泉過惠泉作
懷挾蒙泉情，安坐惠泉裏。二泉自相友，合流為澗水。天風語蛟虬，詭激竦心耳。秋踏暮山空，竒響纏踵趾。泉亦茫昧然，聽命於元始。物各以所感，相近爲悲喜。聰明而靜篤，肅肅發妙理。還寢吿衾枕，淸夢當如此。

汎江尋三遊洞降觀於峽
峽意霧邊動，寒江隘相束。石旁攀青草，參差踏水木。地靈不肯凡，崩剝爲洞屋。何年空其中，覆幬人寒燠。濳澗自成碧，傾聽聲如吿。有壑因有徑，徑窮心䰟肅。下岩立壑底，秋氣蒼然綠。夾壁遲日月，前路問出谷。澗不離於耳，江忽然在目。舟人守月光，順流（一作帆順）亦交朂。

輿夢
眼光霧草根，鼻慧香松枝。遙遙山凹中，人家熟午炊。小輿充坐臥，舁人心力支。驚夢過飛鳥，醒之以奇思。

和蔡敬夫先生梅詩
將春花事遠，梅何以始之。矯矯吐瘦寒，雨雪中相宜。眞宰浮前塢，幽香潤威儀。我讀高士傳，理相自紛披。每品數十人，如梅數十枝。所賞一二士，非必隱德（一作隱隱）爲。衆花亦有白，梅花亦有紅。濃淡非紅素，君其共朔風。

伯敬典黔試過家還京與予遇于安陸以詩
文物奔王命，子之黔中行。不敢薄其荒，况肯引爲榮。問答䇿朋友，肝膓忽有聲。以家爲道路，驅車仍上京。霜雪我無緣，寒香村氣生。

其二
北馬頭相向，無我霜影少。天命我知之，投放于飛鳥。作客子道旁，肯作蟲依蓼。知音少嫌猜，相與就深杳（謂朱無易）。緼被束羈思，豈無昬與暁。靜聽車鈴聲，屢爲桐葉擾。經過盡萬重，駘蕩日月小。欲上安苗書，朔風吹矯矯。

其三
路隂客子天，閨陰静女日。暗懷閟（一作悶）淒冲，氷霰不能悉。徒御所莫聞，抱膝歎孤驛。深情不自諱，能以情爲質。志士閱我躬，我後敢不恤。

哭江伯肯師
始信勸君時，我亦非過慮。至今丹火間，只同江水去。在日好神仙，云我此道未。骨寒輕萬物，秋冬之氣備。後昆君意外，天道暗中曙（君有遺腹子）。神理想古松，哭君在其處。

秋深途月詞（同叔靜作）
凉城浸空階，與客坐太古。兒童聚光輝，喧弄天機舞。虚象不容聲，秋月無所取。

其二
遙月立馬頭，氣連原隰淸。紅葉一以素，烟霜孰先生。旅火照野路，毋乃非其情。

寄黄貞父先生兼懐湯臨川（湯曾序刻譚子五篇）
我昔愛文章，論公與臨川。語似註易理，舉世以爲然。臨川抱遠想，遥題我新篇。曰今之譚子，世遂子其編。以子方易注，如室到籬邊。頗覺籬尚疎，竹槿亦幽妍。若從室中窺，猶恨在風烟。前後生正接，疎宻界何縣。不報臨川書，凡寄公两箋。但知注易處，莫擬常周旋。

立秋日寄答茅止生
桐葉不妄落，靜待秋光入。一葉蟬雨間，風吹疎簾急。秋紅欲愁人，振衣光中立。想君白門夜，淮水兼露濕。三年書不報，字字成疇昔。

南嶽歸得無易先生書兼蒙刻退尋詩于都門
楚蜀路循環，久官如鄉俗。燕楚音不斷，相訊如家屬。我蓄山居情，退言于水木。曠眼經國門，懸之而後宿。技成墮烟霧，君子以爲辱。初下嶽雲來，精魂無收束。披公書久之，始知身倚竹。

見弟遠韻服膺詩勉而贈之
日（一作自）閱古今書，佳處止人懶。誦聲繚水木，柴門之内滿。我自經年來，城闉迹常遠。塞爾舊聞見，爾心如乍澣。鐘磬藻爾思，桑麻淳爾眼。魚鳥寛爾拘，風花資爾婉。詩句是何物，岀腸能暫緩。驚恠爾初學，爾自謝太晚。不見蒼蒼陰，筍高而竹短。

秋野喜王朱明李朱實見過
暇日多在秋，懐孤照曉月。白鳥飛高冥，一聲砧際滅。我友同凉風，出入于林樾。帆影過天機，亭端有超越。各盡丘墟務，庶淸烟火骨。秋草是何情，霜露莫相忽。

訪鐘和弟遠韻服膺
鐘聲泛波濤，不爲前溪隔。安知入夜深，細與書幌迫。僧鐘兩不休，每夜至數百。人鬼奔餘響，靜者如指摘。片愧踏平蕪，觀鐘所爲跡。佛火疎似星，諸天來無席。

掃除候朱觀察將枉寒河居
河上沈吟遍，空林疎草廬。聞有使君至，且還輟我書。雖是素心人，敢不候其車。補籬將及亭，寒月夜空虚。貧家豈言備，得使落葉除。

劉濟甫指余看黄鶴樓旁石上湧月臺三字
月情欲湧出，山作海夜觀。要知夏日裏，亦有月光寒。何人通此意，下筆靜而安。土花瘞一字，隱顯高臺端。與君立榛蕪，能使石不殘。

黃鶴樓下觀徐子卿明府所製太白堂及移置湧月臺諸蹟呈成都朱公
奇字產頑石，我昔念荒榛。此情抱幽獨，遂通志氣人。不知何端委，爲樓生精神。如舟搖月波，江光蕩芳辰。白也與之居，詩魂吟（一作摇）江津。來時月已過，散歩非一廵。竟乏登樓思，新處領其眞。君子巫峽來，湧月上車輪。

愛紫竹菴路徑因宿其中
竹栢殘冬葉，荆南易爲春。烟稠下菴路，吐翕開其神。㣲畦入古塚，稍深知有人。菜甲裹晴色，農圃僧多眞。饑渴想寂寞，鳥語聽村晨。

紫竹菴僧導予尋十方菴
隔風吹磬末，問僧此何菴。其名曰十方，廣大令我慙。導從來處去，好徑喜重探。森森衆香林，禪滿任君參。香飯觸眞性，古佛立相談。接引知無已，朝花先上龕。悟矣松栝旁，相視如空潭。

行桃川道中憩于桃花源
夜與檐霤語，所祈光暫開。川原（一作源）頗歷歷，未（一作木）可令風霾。自顧世情稀，能察仙所裁。輕舫渡天地，山水如胸懐。一洩漁人氣，井竈車馬哀。

其二
千桃夾一徑，未開已光輝。何必自秦人，肯種卽芳菲。高壑蓄春雨，雜與泉源飛。磴磴挂聲響，升降之際㣲。蘿木交濕光，幽獨穿翠圍。歛歩隨鐘返，風雷司巖扉。

讀蔡敬夫使君助謝少連歸葬檄
謝子客淸涼，我嘗開其牖。散帙妨岀入，環坐一窮叟。呼之兩三聲，心常不應口。肅肅氣欲無，歷亂（一作歷歷）于蝌蚪。漢唐鑠老儒，唐史介成否。傷哉苦心人，死亦近二酉。理齊故鄉亡，孤兒抱骸走。文章卽交道，檄行翼廣柳。惟恐著書人，或先蒼梧朽。目之以才鬼，魈魅焉敢狃。奔謝洞庭黑，質疑夢拜手。

敬夫先生相飲于虎谿山予先徃後宿垂詩見問率有此答
晴雨轉倉卒，山靈非區區。欣霽出郭西，春明詳衆殊。檐葉濕未墮，酉雲吹衣襦。夕陽與新月，相繼同一孤。夜宿經梵中，理言如串珠。片語偶失記，慙歎至啼烏。

玉華洞
黑雲埋地底，烟霧不得結。濳與炬同入，以此爲日月。隂濕沁空冥，初火照難徹。傴僂尋石隙，容光隨曲折。石筍亂棕櫚，拂音皆清越。目縣高下乳（一作芤），彬彬相錯列。疊成八襊紋，龕影窈古雪。萬象不可竆，閒坐石上閲。

大酉洞
奔湍肅人情（一作清），流作谷中籟。隂崖暗相轉，不岀寒火外。誰其覆載之，深廣自映帶。石色想周秦，蒼然不待繪。如見所藏書，簡質安用汰。一吸精液還，始落白雲界。

玉田洞
數日穿壁屋，濳行（一作氣）元氣間。輕舟愛新水，近洞生餘寒。一泉鳴深黑，終古音可觀。以石爲起止，與沙相更端。微明露崖末，過此亦知寛。

從敬夫先生泛舟登塔至别日作
花繁眼光惑，五溪發淸新。擕我高深遍，雨止卽良辰。兩槳亂春水，耳目常相因。波間㙮影活，俯望山花純。是時方薄夕，日月未續輪。紅碧烟中暗，白者能不泯。以此悟生滅，吾其抱一眞。行去意緒孤，閉戸㷀然身。

其二
眷言眞剛者，下士何婉婉。物累旣泊如，不覺投契簡。道義綴人心，非必相勸勉。泛論人物時，此中機已轉。松栢萬花内，相關獨靜眼。

其三
一舟是别舟，汎眺已非昨。長歎春水前，山花棹外落。舟歸路不歸，悵矣尋靈嶽。

將發答敬夫貽犀杯詩
犀理涵素文，黑雲足下度。良工生枝蔓，天風吹不暮。蒼鼠挂靈果，綴飲無移歩。百拜勤于斯，茫茫配寒素。

自武陵往衡山答别楊文弱
三十始一嶽，何年乃至五。非君及時人，安知此意苦。

將至嶽同伯孔舟望
緩纜過衆妙，灣轉約靑蔥。囘思數日舟，如行晴月中。安卑審羣情，秀色皆童蒙。五峰不氣勢，端然爲五峰。澹澹後雲存，肅肅分天空。大哉古今色，安敢置蒼紅。我去爭飛鳥，一杖事無窮。

由絡絲潭至觀音巖
晴爽投靈異，古潭開音㫖。其聲石開合，朗朗光遥起。泉源潤巨靈，交竦左右耳。峰峰欲至天，倐忽散（一作在）地底。及乎臨半山，高者似已矣。山半雲亦半，翠微連趾趾。雲忽遶我後，固知高難恃。從僧指白烟，幽菴或在裏。不聞振錫聲，黄花落澗水。

兠率菴閣上聽泉對天柱峰
隂徑下晴綠，峰近菴亦尊。春筍靑在中，古泉流到根。天柱洗晦沈，閒雲孤出門。與我聽泉心，相合如一魂。

飛昇石禮魏元君
黄冠樵採去，盤石能自守。獨松覆仙色，聲下溪流久。慧人悟莓苔，不在語言有。當其天飛時，流眄光川阜。去來自悠悠，月明一至否。

出嶽路
靈雨記起止，在山皆晴望。意豈不忘歸，歸心聞江漲。何以迎送予，青松同㣲尚。愛濤歩遲遲，人以爲惆悵。我則實不然，方寸嶽萬狀。

别伯孔于長沙
夏水滿江甸，予（一作子）亦難久留。離人不可爲，細雨先上舟。念子心不近，志氣勵松楸。不為嶽所厭，再來當有籌。諱言送長沙，曰同靈麓遊。各自登舟去，靑翠光悠悠。

遊嶽麓寄敬夫先生
去嶽日已遠，兹麓存典刑。水陸分中江，延目洲外汀。嶽意無斷絕，草木森情形。林杪蓄新泉，溝洫聲泠泠。拜石脩竹旁，祝融開逺靑。首尾歸一厚，將竭見精靈。是日寄公書，南風下洞庭。

憶今年春夏黄美中與予兄弟讀書河上近聞其客浠川
昔栽齋後竹，春風吹筍長。林成値籬朽，因以為隄防。家衰存誦讀，兄弟各匡牀。黄子愛其靜，請住我東房。其人冷月性，酷貧如添霜。盛夏得桃梨，手捧意蒼涼。頗待世人厚，閉戸爲文章。萬曆戊午秋，奇士墜崇岡。是時黄子恐，鳯啄四海瘡。雨雪不就飮，懷異走四方。

己未歲呈無易先生
我生未入峽，先盡峽之變。夫子蜀中人，幽奇能不幻。其才不浪出，閉戸深鍛鍊。處長如處短，因知胸中電。偶泄爲文章，怒石波濺濺。磊落耻蟲魚，此語古或漫。多識草木名，然後三百粲。酈生水經注，山川之行卷。公爲遊者地，淨遠拈數卷。小囊出輒携，最于鄙人便。詩短句長句，紙一片兩片。光恠雖自匿，春也皆得見。爲守至憲司，部人色寒戰。納一布衣人，容愚如容賤。記在鄖子時，與鶴苔上踐。東齋銀花生，西齋月影戀。退在逆旅中，筆常不離硯。有詩必見和，公更出獨撰。有文必見藥，對之常發歎。果于乙卯秋，失落青桐㸑。公時不得報，露立衣裳（一作常）換。及乎戊午歲，公俱臨貢院。草鞋束徤毫，低頭不敢眄。指示二三公，此生何時旦。春也又不遭，一城狂睊睊（一作𥈓𥈓）。傳知公是日，咨嗟上秋宴。何意墮昏霾，此特其微霰。斯文眞吾病，微躬入憂患。幸而寄托别，再拜辭寒泮。公知我無僞，猶勸留一綫。此事雖不成，千古消見晛。乃有張子元，是公快女倩。能當衆毁時，肯出謀一面。與公第二郎，年少卽爲彦。相見亦斯時，數年前繾綣。名門無俗事，開口多可羡。縱使衙齋閉，髙趣春光徧。因思中才理，賢聖非迂誕。父兄行古道，自令精神貫。憲司禮體尊，入見背沾汗。何况下茅宇，脱粟亦無憚。辱來寒河時，干旄渡將半。公遽呵止之，莫使禽魚亂。蕭蕭一草堂，門落補仍綻。鄕人窺平易，月明時始散。至今寒河水，不風亦波瀾。

江夏晤陳元朋
論交己未夏，君曰非此時。十年之前後，蘊彼悠悠思。鄂郷雖我鄉，江路亦孔遲。閩車雖我車，君又渉湘湄。一泊宛相就，如使舟車知。雨月正能代，洲草芳前期。

龍潭尋蘇端明所書擊空明石（同黄美中、童平寓、玉五嶽、孟誕先、官凝之、綏之、金卜公諸君子）
一河風日守，夏水來寂寂。囘環舟不怠，相就石磊歷。石上三字寒，不爲苔所食。江漲有來去，波撇幸未漬。如兹空與明，何物爲之擊。擊之以幽獨，雷霆于焉息。未免千年枯，掬水親潤滌。同趣非一人，爭來致㳙滴。刳剔數小字，欲向坡求益。細認始覺非，三歎惜心力。

將至仁威觀復過觀十餘里作
羣隂覆絕壁，身心綠離離。太古猿鳥聲，白雲何所爲。

登太子巖晴望
上山如鹿駭，上巖如猿急。條理横與竪，仰資三光力。

衡嵾同異寄報蔡敬夫朱無易二公
五峰木石身，沃之以方廣。不踏嵾山泉，空作衡山想。太霽損（一作捐）山情，將無失戃恍。猶念祝融前，衆雲寒俯仰。中外奔一嵾，百祥無他徃。古嶽任其天，所以荆榛長。

贈茅止生
山澤有眞氣，通之必歲年。未面曰爾汝，當由心所賢。高雲徙山霧，倒照淸淮邊。聞君愛五日，百客集數船。博厚而載物，舟有如地然。我來若為後，開君之獨筵。安知多寡内，造化無節宣。

送妻父劉悅翁自淮上還里
曾未出闤闠，出忽千餘里。泊尋（一作情）我白門，敝裝夏雲起。鑿翁太古心，誘之遊淮水。碧檻與疎簾，了了多纖指。翁遽愕而問，周視曰奇詭。則知課女訓，内言不岀矣。感翁工勸誨，無妬以當美。孀姑旣無間，姬媵有所倚。請翁迴嬾踪，數徃視吾子。吾子弟所生，奚必綴腹裏。天性于兹明，江㠶挂莫止。

雞鳴寺贈徐牟父
斜巷向鍾山，草色連午隂。君若不在兹，茫茫將焉㝷。奇情老乃見，年少老可欽。常恨逝湍中，無數少壯心。終不至大海，此流安用深。愛而與之語，金玉保爾音。

送王學憲永啓還閩因懷錢塘葛師
君昔爲魯師，我爲楚諸生。遙遙不相蒙，運會忽以并。我師躬自厚，汲汲求精誠。與君入魯心，神鬼鑒權衡。師登玄武巔，君上仲尼塋。跪拜百靈起，松楷照生平。時文本小道，何以感俊英。搦管一日罷，志氣萬古争。君歸閩山去，殊無田可畊。亦無宅可入，以此勝尊榮。長干留不住，母在鄉難輕。我尚欲遊越，一别骨當驚。

伯敬畵古木寒泉寄董崇相廷尉令予題之
鍾子不言畵，偶然生數筆。自取木石踈，非以愧人宻。躊躇未肯竟，竟卽寄友日。能于添染中，常寫其人出。曾畵一古木，衝紙紙爲絀。旁忽露半舟，寄予惟恐失。又畵兩古木，横有氷霜質。久之拂其塵，添壁與瀑一。聞人徃海上，寄懸董公室。

七月初一夜宿天界寺觀老僧登座施食懴度亡遼將士春亦附薦先魂稽首悲感爲之篇
栢林燈火新，早凉人鬼急。行僧七十餘，鬼王相服習。端然成阿難，得使諸䰟集。漠漠萬人塲，親見熊羆入。兵氣不可訴，楊枝徒灑濕。國辱且未伸，何爲先幽蟄。我知忠勇心，仍望玉關泣。餘鬼多碌碌，趨飽如不及。情知我祖父，意氣輕殘粒。招之不在兹，不孝空竚立。

遣使入閩候蔡敬夫先生寄懷一章
家居日相念，游以閩爲期。棲棲行吳越，不覺秋冬時。再拜謝僮僕，代我經山陂。自輟生男想，爲公蒸嘗祈。自勤詩書役，望公勿䁥兹。自愛良宴會，憂公倒接䍦。天下何洶洶，敢云游武夷。耳目不求娱，因與公商之。西北近有喧，奴虜馬正肥。斬首到大將，來即一城池。君臣未得見，疏草雜酒棋。皇皇草野人，憂不在寒饑。念公撫苗日，開懷恩威施。苗骨不忍枯，況枯我烝黎。古道無人愛，歸卧閩山陲。天地争惜才，猶然不爾思。可見勁直氣，潛傷人肝脾。不知公是時，在家心何爲。

九日同王永啓自龍井尋新菴及十八澗
兩日湖中居，意想行㝠穆。久客分山趣，守此如碌碌。蟲聲如（一作知）晚秋，馬蹄知空谷。人語匿其身，豈不驚水木。溪流淙淙然，花雨奔晴旭。老僧開靑山，遂與猿鳥熟。愛泉不多取，客到瓶徃觸。湖靜與澗動，有似光相屬。心淸不覺殊，高低是耳目。

沈子雲鐫印見贈詩以報之
欲刻楚二嶽，庸手日議擬。當其落墨時，即與石相詭。沈郎天機活，溶溶親塘水。芙蓉秋雨中，閉門多爲此。筆刀用如環，切石若染紙。目往石屑霏，不知手所以。倘非温醇士，剞劂光芒死。

西築贈界公
薈薈長耳院，空林蒼無極。山僧愛前峰，經餘必登陟。過一䂖矯然，菴此爲願力。梅竹非由舊，雨露隨手植。我來梅竹長，泉聲在䂖側。羡爾自爲山，不借他山色。

裏湖午眠適鄭孔肩韓求仲王季和嚴印持鄒孟陽聞子將小舟尋至
湖中復有湖，㣲茫寄空朗。白蘇十二橋，高不至于舫。時容野航入，神爲孤山養。盡割段橋南，付之歌吹響。素鷗常内飛，蒼烟不外長。我日宿其間，以絶賓朋想。淸䰟少夢寐，寂寂生兩槳。秋水㣲有聲，謝君閒來徃。

與李長蘅舟寓詩二首
今日泛一舟，明日添一舶。晨昏主淸波，不欲但爲客。悠悠我友來，雲光通消息。冬氣寛舫人，霜嚴止一夕。十年欲見心，索之已無迹。如此袪惑物，早眠便可惜。燈火兩舟明，僮僕一爨瘠。仰看天寥寥，衆星學月白。

其二
湖上止一月，訝我言歸速。我竊自計之，出没十得六。屋居失湖情，僦舟以爲屋。山氣起我懶，星影止我宿。盤餐就我招，篙檝閒我足。寒水初知波，兩人共幽獨。寓者一日事，遊人一旬福。因君見道深，舟久亦登陸。

入靈隱寺看紅葉同孟陽
霜事日以多，深淺紅相涉。早冬如晚春，靈山楓未怯。存者即爲花，落者已如葉。高天照亂石，一片光明接。前殿與後閣，俱爲紅所攝。依高同一望，萬丈試目睫。

其二
南屏紅已秀，相玩近孤艇。遠羡雲居紅，毋乃薄城井。孤山幾株幽，先霜歷波影。遊子無足心，更上靈鷲嶺。能使虚空界，一紅高低逞。眼耳與精䰟，如夢行烱烱。俯見靑松光，然後發深省。

子將山居幽甚是宋人方圓菴遺址與李長蘅嚴無勑同過
杳杳一溪水，隨我上空林。可見人境外，靑山本易深。尚（一作幽）士縱遠歩，息之以淸音。籬邊菊疎放，爲閣納青森。園丁不掃葉，永然懷冬心。一坐仰松竹，泉浮山乃沈。徃來古今色，前山石陰陰。

月會詩爲嚴聞鄒李諸兄弟作
杭州有素友，來徃三四姓。人受子弟拜，天成母妻性。淸齋止蔬豉，物踈意則敬。大歡不至笑，言取卑㓜聽。是日粥飯長，卽有天竺柄。故人李居士，湖山以爲命。客中與兹集，四徃常一應。招攜入靈鷲，欲使風物并。各愛百年身，恥爲禮俗盡。惓惓庻可廣，歸向弟友訓。

别葛師屺瞻
去城苦非遠，湖邊獨爲村。歌笑所不及，黃葉積其門。叩閨無人閨，謁閽無人閽。良久通水薪，始得展子論。師弟有夙緣，目視心吐吞。置身古人處，不知私所恩。寃親埋世界，返觀冥天根。雷峰雲日蒼，紅葉石火翻。從師學大道，一别安足言。

復留吳興與俞彦直同遊
我欲乘月發，子忽乘月到。相遇自成留，主人向客笑。㝷溪不知返，身心舒一嘯。野菴達城闉，酒茗生幽妙。坐疑霜天月，日在斯城照。

汎苕水至夾山漾廻舟（同求仲、令則）
霅雲從此逝，落日萬流卷。安波未生紋，欲因孤月顯。蘆港通桑村，隨棹天空淺。身在一溪行，旁見數溪轉。寛狹澹左右，山情不徒衍。餘霞蕩千峰，若使澄波眩。老僧仰天水，憇我山阿眼。釣舟㸑晚火，倚月知霜善。與君莫再深，溪幻精䰟緬。

自夾山漾汎至草蕩漾（同求仲、彦直、令則、延平諸子）
旣愛溪無限，又愛溪如隔。徃來由此熟，冥然順心迹。乃知汎他水，不成家與宅。檝動若浮空，艫轉若向夕。一光浸聲氣，元化流幽賾。日月散高霞，全力僅爲碧。杳杳城中外，蘆花溪鳥白。

梁溪遇伯敬越遊子别去西歸
我歸趨歲暮，羡子全家擕。毘陵與白門，僮僕來亦齊。若有一㣲衷，相向顔色低。世道輕朋友，人前安可悽。驅馳風霜中，陽鳥飛提提。我上錫山道，子㝷苕間溪。各自有衣帶，勿爲氷所凄。坦坦一世内，何有濁水泥。贈子以早晤，明年春江西。

訪鄒彦吉先生山莊談讌兩日夜作
昔爲童子時，雜聽父老言。水鏡照江湘，日（一作目）落成淵源。至今三十載，明德莫能諼。今日登公堂，其徤如飛翻。長衫褁光儀，執手無不論。霽心行高簡，亦似納之門。如茲勤接引，乃羡壽者尊。四曰攸好德，以酬康寜恩。築場刈稻子（一作了），十月在郊原。中堂理靜思，不聞穰穰喧。靜思相與理，㣲（一作徵）歌窮旦昏。光響凝爲一，顧眄深吐呑。賞音節游樂，華素探其元。哲人述作心，何事獨匪存。慨然受滿酌，古意歌舞敦。是夜寒可戀，踈雨滴霜根。

桃葉渡頭逢汪四闇夫出新詩見示用其二語作起句贈之
箕畢各在天，魴鯉各在池。以兹論詩理，何用拘拘爲。汪郎與袁子，皆吾舊所思。到今白門見，開胸無飾辭。存此最相信，以化世路疑。我歸汪郎來，霜月影寒枝。長板橋西家，攜攜中宵時。

唐仲言爲其友籍隱生索詩仲言盲而好書亦異事也因并贈二子
所頼神明用，今古遞泄蓄。造化厭人淺，有時停耳目。失聰手代口，失明耳到腹。徃徃見小慧，奇奥多不屬。唐子揣日形，已是籥與燭。耳根獨洞然，靜壹如空谷。别煩頌讀人，一耳十行熟。誦者或欲怠，聽者嗟不足。點畫終未親，字字相推觸。筆墨付有兒，舟車動有僕。來徃愧人踈，風義反覺篤。自言有一友，籍隱無危辱。幽心及猛虎，淸音散梵牧。匡牀與君共，利聞勤誦讀。相期各有獲，何用羡眼肉。

贈李校書同潘景升作
十萬户中人，數年眼底事。始見李氏妹（一作姝），一天落秋翠。乍聞出房櫳，衣香來無次。緩歩初有向，未行而忽至。顔非晳與朱，性非滯與媚。秋水不停流，注看手中字。將空（一作恐）散秋雲，形與影相制。淸宵慎所投，生才天不易。是夜燈始凉，孤衾安取（一作敢）寐。

贈方孟旋兵部
昔嘗友君友，近復友君徒。老梅不枝葉，一株暎數株。隱身絲竹中，多年住西湖。日上孤山塚，以此見區區。我從湖上來，逢君官南都。蹭蹬戎馬世，㸃兵朝夕拘。奇畫未及施，瑣瑣寄忠愚。官軍如跛鱉，發君長嘆吁。暇心念秦淮，與我共須臾。常覺眼中人，一一皆黃虞。冠裳是何物，得與簔笠殊。

杜翁餘徐乾之舟訪適南都吴彦先至
今春何其雨，若爲病者有。鶯燕各失職，柴門掩已久。春船泊野芳，氣欲晴林藪。河水高去艇，星燈自相守。忽逢江南士，先問梅開否。客愁猶在雨，不答惟摇手。

公安過袁述之青蓮庵
主賓不相異，墟庵結幽杳。人聲墮蒼涼，雨餘腥青草。自省年來别，緒多端倪少。來攜嶽瀆心，君僻與君好。語默同鐘梵，夜短非所保。永夕見孤懷，逢迎生天曉。

竹谷中答袁未央
幽谷綠娟娟，芳草竹中顯。寂坐成蕭踈，能使聰明淺。徐歩受音影，俱至荒亭返。久對君兄弟，自然尊酒晚。榮華隱高言，一歎懷已遣。空林人散後，新月竹香遠。

王叟以明待予荆州者彌月入承天寺贈之
非不欲啄肥，啄肥常苦腥。非不欲見人，見人常苦陰。聞君有竹木，終歲安郊坰。秋蔬得神理，春筍寓空冥。世多重羽毛，君獨守孤音。每學無生暇，高天相向吟。健過年少步，虚過愚夫襟。一身爲萬象，訪君僧舍深。

楊修齡侍御寄德山先和尚塔銘見示唐大順碑也且云父子刳剔想像乃還舊觀予奇其事因憶文弱丁巳同伯敬德山尋碑事甚奇追用其韻
松筠心影内，古㙮抱虚寂。螭纒李唐碑，茫茫夕陽歷。龍潭大師號，已被苔蘚食。因緣合天資，精神射蒼壁。父念子眼光，出奇相奪覓。或用口吹雲，或用手畵荻。須臾成誦讀，高音覆淅瀝。寫寄八千字，難矣初搜剔。劃劙古今色，氣與全山敵。坐獲異文觀，晴明落霹靂。香風電空語，何人節不擊（「香入其風，電入其空」，碑中語）。深山舊法侶，再來建幽績。神僧向晦昧，且止莫盡滌。

聞朱無易先生解井陘兵備還成都寄之
掩卷適欲卧，解官適欲歸。譬如游林園，主人適啓扉。君子嘗語我，蜀江江水飛。百道化爲川，過田雷雨圍。橋梁界杳冥，竹榿青霏霏。苟能懷其美，不歸良亦非。留眼看太平，野人事庶幾。

弟遠韻帆閣成
割園爲汝居，竹木三之一。情高緩妻孥，且使閣先室。相勢分水土，檐間一尺出。常有萬里舩，帆影從此失。蟲聲齊木杪，蒼翠中喞喞。日月送香光，高處念其疾。平生淺丘墟，低高有倉卒。朱牖耀青冥，非復貧士質。事在奢儉外，止之嗟無術。豈惟不相止，愧我營蓬蓽。

夢徐九
君死已三月，咽斷如漸忘。昨夜夢見君，煎迫我中腸。無氣無耳目，深墨凶衣裳。明明夢醒間，人鬼相陰陽。亦不聞所語，㝷䰟來悲凉。冥路終莫莫，君真栖何方。誰奪君聲氣，使我夢荒荒。衾枕受涕涙，多于前撫牀。安能空不寐，瑣瑣以自詳。總角爲兄弟，中表禮俗塲。愛君都雅質，從少交至蒼。一村一城闉，綺朴宜相妨。一年數過我，杯盤不相當。君能儉恕人，獨以奢自將。水火一夫力，道里熟鐺湯。主反就客濕，言笑浩茫茫。沙潭王夫子，直諒輔以行。親交二十年，不省何低昻。今春適小園，夜靜歩履良。是日東風多，桃花飛過墻。燈火醒殘紅，君之一嘆長。舟酒送杜子，明日下黄岡。廻篙日已西，坐我愛弟堂。踟蹰不肻去，舁夫怨于旁。我生如翟羽，身有雜文章。韜精安泥滓，弓矢猶蹶張。機先赴寥廓，罕見學鳳凰。白雲固難射，挽弓者力彊。君能于是時，憂我如自傷。刮我如自奮，葢我如自藏。托生本貴盛，止知仕宦臧。我嘗笑語君，富貴夕螢光。光不怯雷雨，天曉則無明。歌舞雖可作，日日嬉不祥。草書雖可存，人人慕不揚。賓客雖可集，筵筵設不香。我年三十五，事理識㣲茫。前歲登太和，去秋客錢塘。極知好山水，可以送年芳。母弟蟠一村，屈抑在此鄕。嗟君志遠遊，終年說褁糧。糧非君所乏，猶豫從中戕。

送夏乾乾守備虔州
前年道士磯，送我上越舫。數月我歸來，君已萬夫長。當其問弓槊，臨風涙恍恍。詩書不忍焚，避衆猶自賞。勸君勿自賞，矛端送深廣。勗哉無愧心，恬然荷殳徃。

天啓元年復出應試呈莆田周學使者二首
夙生師友債，人間榮寵好。兩念未盡忘，根凈器猶躁。久閒令人肥，山澤癯者誚。十日學磬折，九日猶不肖。前果厭巾衫，今又厭樵釣。無恒則有之，亦曰任運妙。夫子校南國，展矣淵鏡照。選士如看山，佳處領其要。吾家二仲氏，坐収良工效。竹箭將盡日，仍來搜空峭。念此何因緣，思拔出泥淖。想在多生中，曾一識面貌。弟也充騎驛，灌灌歸相告。靜女夜半寒，天曉媒妁到。欲許憚衾裯，不許嗟猶少。

其二
豈不愛長隄，豈不戀林籜。末俗賤孤徃，此舉衆共（一作謂，一作雨）錯。無生飄忽性，相諒在寥廓。棄置兩年中，世態填寂寞。道逢冠葢人，志咀聞嗔喝。歸掩草堂扉，氣㣲驚剝啄。出欵高明士，神辱忍譏謔。始信古人事，今人不愛作。還視吾筆墨，猶在案頭躍。昆弟制科文，已許令我學。異哉錢塘師，風采瘦卓犖。貝錦不自嗟，傷心念落拓。六橋是何處，行藏烟棹覺。勞苦有定命，欲避趣反惡。知己有奇因，强邀神理薄。如此忽去來，颯然終不著。寫此浩蕩思，留以答猿鶴。

妹壻魏繩吾友魏太易子也贈勉二首
字妹越百里，傷我慈氏懷。言念吾友子，湖山鑒所諧。亦嗟吾友逝，亦慰子也才。逝者能造物，相報必以佳。到門拜兩雁，嘉慶煎成哀。入羣㓜弟如，房簾欣新開。雖有耀首資，支梧卽荆釵。父兄結友時，詩書爲良媒。

其二
大妹方邑邑，次者方衢衢（一作劬劬）。女生自有命，隨風生泥珠。母也依少女，恪恭理衾襦。自然有離别，諸子意崎嶇。常見鄕人女，嫁鄰亦嗟吁。爲女母所有，爲婦女則無。此涙亦易止，壻好輕長途。

正月十五夜懸燈桃枝上爲樂示觀者二首
香界立形影，水因灼幽默。沿堤作燈陣，揀枝爲燈魄。兩桃懸一光，乃至光逾百。膏膏既相然，花花如相迫。千人行其場，麯塵不可（一作相）摘。自有城中人，舍城來墟陌。

其二
人曰此夜輝，其兆爲豐年。慰彼鄉鄰心，結我禾黍緣。桃根與桃枝，未花氣已鮮。春光如蠢動，人情得其先。我佛有弘慈，日月燈非偏。莊守百年身，敢棲暗塵邊。

天啓壬戌歲感時寄敬夫先生
休我健步趾，節我良飲食。逢人多委曲，閉門存我直。舉世植蒿梯，怪不生黍稷。良田已所蕪，相怨於螟螣。日月兼豹虎，變化將相力。僵卿而腐公，天地不相恤。腹舂安可解，此豈關盜賊。近者西蜀信，亦蒙小醜迫。草草行燔燒，公然乘凶德。今日粗蕩平，數月頗孔棘。楚人憂輔車，中各有所憶。我雖無敢言，傷心則逾衋（憶朱公無易也。公成都人）。因思公數人，能勵官吏職。敬身抱一静，或以退反側。太平良晤多，有日同語嘿。學成老農圃，以待征徭息。

與孟誕先住寒溪寺中見武昌舊令陳鏡清留詩六首中有三鹿魚課之篇讀之感人風雅之遺也題句紀異約知我者賞之
山雨岀山流，過草潀潀然。遥立山寺聽，知爲菩薩泉。文殊光不没，溪禽白如烟。蔬素以相對，遂忘終日焉。舉首看殿門，有板塵中懸。其上六古詩，字字如大篇。故人誦至半，山僧録其全。卓異乎爲令，自處於昔賢。取世不願餘，立身惟清堅。魚鹿我萬物，仁心周天淵。以告後令尹，況我民顛連。安能枉詩書，日求身所專。安能負性質，去趨世所先。草草得古人，落目千萬年。山僧愛我喜，雨夜同未眠。

劉濟甫持顔魯公浯溪碑見贈是其先人景垣文學遺物展觀之暇率有所感
顔公書法卓，方圓皆欲除。平生嬉怒情，向此無不抒。碑版盈山川，暇矣德業餘。能令天與地，如人華冠裾。次山頌中興，公也拜手書。欣然執末技，甘遜爲不如。推讓事君父，何事肯自居。以此鍊心腕，墨妙有本初。損爾上世傳，報之以勗諸。

武昌郡贈胡太初司理
胡公李鄂城，淵懿不可及。能令江水深，能令楚山立。江山飛鳥間，百務相吐翕。生殺和天倪，除日對囚泣。皇皇豈弟人，自無繾綣習。我逐征帆來，雲煙化歎息。時衰事事難，天漏荷一笠。自顧如江魚，來吸海光濕。

柳庵成贈真公二首
真公乃吾師，依我十餘年。軒亭凡幾易，不嗔鐘鼓遷。經聲浮（一作如）野水，禮拜骨鏗（一作鋞）然。古佛坐其上，如與相挽牽。我游師常住，晝夜循溪邊。僕妾進蔬粒，知以鉢爲先。視師所坐處，竹末自茶煙。饑飽不可問，莫若臼竈專。伐柳爲師室，芟竹爲師椽。取予一園内，息此幽居肩。惜哉老僕逝，薪水莫之虔。師勿更置人，納我十年前。

其二
路自橋外得，門任園中通。何處師經行，草木與虚空。前留數步地，牧笛吹其中。月處金橘光，香時梅花風。覽物懷救度，一目意無窮。磬歇我叩門，不言神溶溶。

黄以實自蘭溪來汲陸鴻漸第三泉見遺且有贈詩清真洞密喜而和之
陸子茶神聖，出入於淵湫。水鏡自遥照，碧寒幽明愁。我拜惠山足，挽綆窺所由。瓶甌雨天下，舟車載其流。又嘗過練湖，頗懷玉乳羞。苔滯久無光，嗟哉暴棄儔。感此蘭溪石，泉性中颼颼。長河不敢入，維護亦孔周。耻與茶逢迎，高人或偶收。附君扁舟來，可謂得良仇。對之殊數日，烹煎未忍投。相見竟陵人，慎勿念故丘。

成都圍解後什邡令謝彦甫歸致朱菊水先生書蓋蜀未譟時寄也答懷一章用寫歎聲
成都門已啓，謝尹迴楚車。瘦黑喜燈光，致君亂前書。尹歸裝散盡，是書獨袖諸。字字未沾血，猶存嵐煙餘。揖尹問尹家，云攜入崎嶇。深幽性所投，未免爲亂驅。小醜喧西蜀，乘我遼陽虞。誕敢窺堅城，無濟亦饑虚。婦人抱膝走，城下骸瞿瞿。登城望遠樹，如果掛頭顱。邑里化一燼，火興土不鋤。聽尹雜愁説，益思避者殊。繁莊竹榿陰，在否知何如。賊退理林亭，悲喜上殘株。高人逢亂離，詩句不可拘。忝住静遠鄉，得使菱芡舒。構屋君俸多，寒暑慚寧居。各自私安危，寄君以嗟吁。

嶽歸堂合集卷四七言古
南湖蕩船引（宴諸子作）
湖如盆盎船如葉，兒童用篙不用楫。幾人曠蕩任所之，歌船吹船忽相接。放船正値日落時，天地漸小雲煙随。喧聲四合客不言，新月滿湖湖未知。漁人渺渺還其村，我亦落落歸黄昏。風吹湖水凍兩岸，異情各趣同入門。

飯性空上人眞公作
深溪淺溪寒事足，老僧呼門聲如木。衝雲踏霜凡幾重，昨夜風便偶聞鐘。視聽已遠靈心退，向僧問禪僧不對。但言今年老去年，去年別我雨雪邊。欲邀一飰長無期，正値村家飯熟時。飯罷自度綠溪去，行到夕陽僧歸處。

病中奉侍老母上紅濕亭子
侍母渾忘身健無，以身作杖任母扶。母坐亭中愛流水，水照是母與是子。賢母多識古行藏，手指荆花勉諸郞。

過張無疆（一作彊）
七年不見中常思，問君不必君盡知。同作遊人各郷里，我歸或非君歸時。此來無事亦無意，與君翻若有定期。九月八日露爲霜，門庭槭槭黄花滋。足前一半天下路，案上七年未見詩。生剝荔枝與客啖，手捲蘆葉學人吹。到來窺君靑鏡間，髩毛雖蒼猶未衰。世間名流盡奔波，或有遂如寒梅披。君笑不答我重來，明日黄花枝枝開。

漁父詞
五歩一漁竿，十歩一罾架。飯向江中午，㝛向江中夜。夜來牽魚曉無力，賣魚不卽將魚食。漁伴或有知姓名，但逢樵人已不識。堅坐無營看山煙，錦纜挂網心煩然。上下篙師莫相侮，手指林西秋水田。

滯歌
一事已過一事存，狂風始憶微風恩。客舫怯江繫短垣，人家向水閉其門。細雨滴篷秋氣屯，牖斷炊烟屋瓦翻。前江後湖浪爲村，靑蔬價高於雞豚。大别山影障酒罇，故人百里夢有根。

寄唐宜之京師
靈谷寺中松謖謖，靈谷寺外一林竹。竹中人已入長安，澗水打戸竹光綠。聞知君自長安囬，白雲去盡還自來。與雲同㝛者誰子，澗邊竹邊戸未開。

寄題胡彭舉小九華石歌
君有嬾石抱影斜，近聞迎得小九華。九華可大亦可小，如人有少亦有老。老人志趣勝少年，石奇不在高貼天。澹雲過齋濕寸峰，梧桐吹影翠秋容。一庭苔與烟光滿，立者臥者皆成嬾。只恐幽險畵不出，反令君石困君筆。

商孟和爲予畵山水林茂之題其上余竝作歌
商一畵景但畵意，林二題畵無畵字。山光水光不歸紙，無故烟嵐落階次。泉欲濺衣晝分寒，樹不落葉冬留翠。觀者縹緲于其傍，眼光不入神高寄。

送耳伯
得君在此不蕭槭，或過東林或南陌。手携一卷伴深更，避人私語露肝膈。雖狂何曾眼盡空，極竆尚免頭來責。事必經奇始開口，友恐尋常寜掩宅。同聞俱在數年前，同住只作一月客。朝來別我上京去，欲言不言忍至夕。君前留君意不宣，客中送客愁轉積。舟人緩發欲經旬，雞籠山色夜夜碧。

從俞羨長讀宋幼淸九籥集宋復以長歌見贈
俞君示我集九籥，恍從地底見巒嶽。江南骨體傷秀媚，此君出語何淵博。書等于身文充屋，把君半帙見君腹。寥寥晨星不幾人，相與撐支若一木。曉見山雲暮已掃，回首螢光卽腐草。感慨萬事不肯言，向我但言官妓好。此身只在南都裏，出門相見動十里。何况扁舟歸去來，漠漠新秋㸃江水。

阿丢歌
華亭童子得名早，未滿十八自言老。秃衿小袖恥爲容，掩面低頭影亦好。昔事風流老太守，箜篌絃索不停手。今侍蕭蕭槭槭人，不歌不舞寒秋辰。桃葉渡頭百女子，素矜婉麗亦羞死。名下人多抱嬾情，亂髮如油垂到耳。艷艷相向倚寺門，癡來不語徒有䰟。山鳥亦解識人意，恰欲語時飛過村。

贈姚百雉
身長九尺鬚眉蒼，前有張鎬今（一作後）姚郎。一見慷慨夏葉黄，纎思軟語爲子藏，提子且置佳人旁。酒酣羞聞客短長，吟詩一章或兩章。聲罷瞪目目有光，江海偉人驚紅粧。明發買棹衝菰蔣，大江日夜流肝膓。

夏夜古意
吳女織羅添花作，江南諸姬身上着。夜來怕遣香風度，裁縫裁羅作羅幙。明月皎皎照羅幃，羅花一一影香肌。郎來諛妾肌生花，取衣覆肌花在衣。

寄王穉恭南歸北上
王郎秋寄在家字，嚴冬早聞稜陵至。單車徃返若星馳，走過城門傾城知。我往一年君一月，始知才力更超越。下馬換裝復北去，笑我南歸歸何處。

懷吳康虞
竟陵秋風無别離，江流通溝水到池。菱花荷花細雨裏，千墟萬墟落日時。高士不願守鹿塲，出門舉動生幽光。吳翁來徃駕小舟，焦山度夏鍾山秋。此翁年紀高六十，禪鋒詩趣無因襲。意思必通谿谷寒，髯髩常帶烟嵐濕。欲寄明月與梧桐，桐影方在蟬（一作蟾）聲中。

雪朝得茂之書及讀余秋尋草歌
十日風霜寒如鷺，厭人踏破柴門路。忽得故人病中書，氣凍江花年事暮。颯颯短歌吟未了，涵澹賞我秋尋草。愁君苦思深君病，因君高唱卜君好。病起淸坐客停車，自徃應門未還家。梅塢分香不出簾，大小瓶中踈密花。此際相憶人莫（一作不）知，昔年同作咏梅詩。幾欲躍上長干船，思徃思來又一年。

八月十五夜誕先招泛南湖
八月寒生武昌湖，隨意蕩槳入菰蒲。動者入湖各欲靜，湖連江北浸平蕪。所向空濶半村落，陽矦奪作魚龍區。篙師袖手任所徃，但一牽條與攀株。楊柳作圍覆藕塘，蓮子摘盡荷未枯。此月隨我十餘年，去年歸楚前年吳。江山映發岀入久，後飛鴻鴈先棲鳬。忽思中庭月已滿，岸鐘切切盍歸乎。

入甲寅歲欲亭其河上尋以遊尼五月歸見亭基已築喜諸弟同志作歌
阮子冥心易老融，林阜之間兄弟同。我家諸人俱年少，參差不覺兄薄躬。已誅茅茨平綠疇，五處疎牕自相通。河流浩浩送晨夕，久窺乍觸開愚蒙。亭焉初恐河身高，累土（一作上）向下納濕紅。遠歸登臺失故趾，如弟惠我四邊風。夜浸月光樹光裏，日浮雲氣水氣中。卽事酬對非孤影，况有良朋來西東。

題伯敬詩集
人見祗作數卷詩，我見鎔裁成光彩。歲歲顧影歩歩入，取次觀之深淺在。嶺秀潭空雲未作，靜者獨居百花落。有聞無聲肅肅如，惟恬惟澹涵其博。于古不背今不襲，升沈其外中而立。古人變化眞難窮，内有浮燄人誤拾。與子勸戒非一端，如子深究者實難。

吉祥寺松下夜歌示伯敬
星漢不可爲光輝，輦路下矚深壑微。隔院笛與斷香散，一聲磬如秋花飛。來歩殿前訪古松，秃頂傾枝老人容。子言燕寺勝於此，有松乃若巫山峰。慿伏深厚松不知，見松應以佛拜之。亦知世上多松栢，神理茫茫空爾爲。

玉泉寺鐵塔歌
冶人爲冶道技徹，神奇可以救頑鐵。痩硬淸老夔螭纈，雲嵐起手波濤結。漢玉漢製罏性滅，眞宰嵌空佛流血。半山雷雨試卼臲，層層天眼瞻蠓蠛。古苔難生蟲（一作蠱）虚齧，水鸛銜泉巢嗚咽。俯臨隋鑊氣精覈，自忘其高若同列（寺有隋大業鐵鑊，幽古如之）。因思古人意想別，金石土木無妖孽，神之格思焉敢䙝。

隋大業十一年鑊歌
鑊兮鑊兮，不復鑊兮。以之爇香，大損沈水；以之煮泉，將苦提携。其放置於山水車馬之間者，使夫過（一作歌）而問，仰而思。念唐以後之古人，後此鑊生，先此鑊朽，而因是以發深省而悲啼。

早春入鄖贈無易先生
柳枝氣動春在晴，動我摇搖瞻眺情。梅花香暖春生烟，速我含緒過公前。徂春與公隔郡樓，鶴銜靑草立墻頭。今春見公郡齋中，月澹梅影吹虚空。

前銀花歌（有引）
正月十五夜，郡齋淸讌。抗言在昔，火樹靜開，童子欣暢。太守朱公無易，詩人也，顧春曰：「古有歌銀花者乎？」因而授簡，命篇云爾。
早春花事似花闌，請來觀燈燈亦殘。始向庭中設火樹，爗爗朗朗紛無端。不根不株在人手，藥爲土氣紙爲畆。火速不遣花神知，四時名花半夜有。初放梨花與杏花，枝枝葉葉光交加。繼見芙蓉甚分明，霧露不隱電横斜。眼底木樨未有香，紅點落雨雜海棠。忽復置身寒燒裏，痩梅開不逢雪霜。開亦此一時，落亦此一時。開如東風薰風涼風朔風吹之開，落如春晚夏晚秋晚冬晚辭故枝。明月在天羞與爭，人巧天工本錯成。好蕊好柎從所覓，高枝卑枝相向生。搖搖升降氣如醉，始嘆剪綵少生意。冶郞遊妓知何處，蜂蝶安敢前來戲。金火土木互相翼，要知此中有消息。節候歡娛天定之，莫言不由眞宰力。

後銀花歌
十五至十九，燈火歇還存。同此一庭内，名花烟作魂。太守清奇愛良辰，火光相近照野人。倘非藥物易含蕊，安肯夕夕煩花神。勅開卽開落卽落，侍童欲掃光影薄。最後寫岀松與栢，命酌斗酒以贊客。

雪蘭詞（有引）
蜀山蘭有奇種，莖特一蕊，其花正白，與苔蘚相依，生石稜間，香獨杳遠，士人呼爲雪蘭。成都朱公無易來守鄖邦，向余而說。余謂蘭花逸品，而此更皎皎有不屑之韻，此亦花中之王無功、井大春也。公曰：「蘭本淸物，又以雪得名，而不使聞于世，鄉人何所逃罪？子筆不俗，爲長言以永之。」余感其言，退而成歌，托公之家人徃來于蜀者寄題焉。
綠葉兮無光，紫莖兮徒芳。蜀山深深兮，白雲朝岀而暮藏。山有石兮石有苔，苔繡石痩兮蘭花白（一作自）開。一枝一蕊兮山禽靜飛，一蕊一花兮山澹其暉。

逢終南老僧歌
院立老僧映松藤，自言本是終南僧。亦知終南遠綿綿，老在他山心不能。夏月浮梁募茶來，獨上祝融下南臺。倒墜寒壑自扶起，至今頭上猶嶽苔。今日不岀勝早歸，纔完綻衲霜已飛。坐到僧再出定時，草間秋月光上衣。

沿月歩蒙恵二泉見予與伯敬之詩在焉向遊可慕清感慿心
惠淙淙，蒙齒齒。如思復如驚，初亦何怒喜。良乆流向石窪遠，然後任他紛紛耳。怒者看同石俱落，喜者月亦化爲水。神鬼豈不坐碑隂，客履剡剡神或起。蒙惠泉，感客心。二泉一音生衆音，與客孤聽山夜深。

放啄木詞二首
丁丁投林邊，虞人意黙然。君莫一放事便已，幸坐相守飛逺天。

其二
叩木如叩門，逢君感君恩。明日驚蟄蟲（一作蠱）滿谷，我徃啄爾齋中木。

山雪引
豁然明眼素輝迫，獨上一峰千峰白。衆山嵐淺光難久，雪來秀之山光有。素林杳杳蕩遙巒，駐視良久身上寒。

湖南淸絕地
岸靑點點浮沮洳，直看天入菰蒲去。隨波流山山不知，鷗與前㠶落何處。輕舟二月桃源間，有此奇秀無此閒。雲中湘娥不斷魂，疎雨如秋涼萬山。山水照耀晨復昏，南方自有湖嶽尊。人來其間亦如此，孤懷落落千餘里。

觀水簾歌
潭水溪水滿山淥，别懸飛瀑覆寒玉。閒花引入（一作人）亂石邊，壁銜聲光冷遙矚。空山年年不自絕，若有人兮司蓄泄。久立盤石智勇生，寂寂囬首巖壑明。

登祝融峯頂歌
半生但知住（一作往）浮世，忽上此峰鶴難至。誰言午旭下界高，漠漠晴雲褁天地。幽幻眼光如愁胡，縹緲靈機兼夢寐。下聽數劫始湧聲，靜想長空或含意。一身仙隱不自辨，安知山河何處置。近天語天天亦聞，以雲驅雲雲觸類。卓絕四峰不足言，甘與峰爲七十二。

仇英宫蠶圖引
麗腕寫宫晴，蠶房幃幙明。朱梯擁上桑就手，不是人間提筐情。一人采采幾人拾，秃衿小鬟掃葉及。旁坐白頭欲相催，前曵後擔肩踵急。處處切桑如切玉，餵蠶未忍纎手觸。請望碧欄丹楹中，蠢蠢眠來驚新綠。束葦抽絲繭無虚，自蠶至繭數日餘。先蠶有神敢不拜，后勅宫中修禱書。仇生本是山林士，宮中機杼何曾識。國朝以來稱好手，細寫王家秋毫力。盆中出手宛自嬌，繰車連連運紅綃。熨柄刀尺雜織凍，其間三五十細腰。就中多是含怨人，生蠶死蠶手裏春。仇生似欲愁緒歇，不向流黃寫明月。

迎浦兒詞（有序）
予㓜失嚴君，長無嗣息，惟五弟三妹，孀母不免勤苦。而予以長子佐力于外，雖鮮克盡道，然過耳縈懷，似半生已沈淪婚嫁中，不復堪自作尚平矣。嘗置妾，三年不子，卽遣之，所遣妾輒生子他處，始知身不宜男，不當歸過婦人。而戊午夏六月，元聲弟生雙子。予喜謂聲曰：「天賜也。」拜而迎之。天之所賜，不迎不祥。聲哽咽不能對：「吾寧使吾兄獨有子，奈何令吾兄終子吾子乎？」予笑謂之曰：「汝欲愧世之盻盻然于兄弟之無子者則可矣，然安見汝子不可子乎？我於姪數人皆若子，而復曰迎之則子，我則世人矣。」乃止不迎。後十二月五日，是爲老母誕辰，又迎焉。母賀春曰：「喜兒今日得一子。」予因大悟：此十二月五日，是吾浦兒生日矣，戒家人無復言六月生日者。或以爲奇，夫兄弟子姪，寧有奇耶？當六月報生雙子時，吾心動欲迎，心動欲迎，卽爲精爲氣。乳媪抱而吿諸祖，祖已見而授吾妻，吾妻受而置諸懷，卽爲胎。母子兄弟之所跪拜，朋友之所聚觀，僮僕之所歡迎，卽爲形。不從十二月五日始，安始乎？歌以永之，俾無改焉。
汝即臘月五日生，伏時出腹臘時迎。迎反爲實腹爲名，祖母帨期靜哉貞。接汝天性移汝情，又懷抱之堅汝誠。新堂新竈巢神明，老僧立此烟磬鳴。

虎耳巖山池取藕歌
老僧坐巖開林薄，老僧已死樵來縛。猶有蓮塘塘親鑿，泥爲膚兮石爲魄。春雨雖微藕未涸，藕以飯僧無外索。食半餘半花葉托，湖上童子善尋度。欲知其處問雙脚，手出素節照丹壑，岩氣與我合冥漠。

觀南巖一帶奇岩歌
一巖兩巖常經奇，南岩獨以嵓充之。上天下壑鬼所斧，中留一隙人所施。削與鑱，松與杉，風日蕭蕭如海㠶。石以屋，龕以谷，左嗟右嘆勞我目。遙指有人坐枯穴，欲徃無路呼如鐵。形憊口噪留不得，我對白雲常面熱。

吳康虞宅同袁公寥及李少文談乃歌之
膠膠側側輪西日，砌蟲欲語待筵宻。耆宿筵高坐太乙，夜明靑桐露尾出。鳳息其聲影照匹，十年畏友血流筆。欲湮其血天無術，拍我右肩抱爾膝。相視琤琤眼光一，筒詩郵書事可畢。高天之下星辰暱，天低星老蓮岀室。

牛首閱（一作閒）祖像及鍾子所書各祖始末八十餘軸歌
名手匿名圖諸祖，祖不能多高僧補。恭迎尊者上素練，三十三外始去取。酣然一筆無生滅，氣滿幽明化金鐵。亦知歲遠練當非，意與他年遊者結。愛山臨笥心忽動，收召墨魂重裝送。贊頌不免爲文字，因祖書祖以示衆。始知畫者勤心想，弘慈滿眉勇露掌。牛首以南多山色，年年供汝蟬聲上。

文天瑞見枉寺中作歌為贈
我習㸃畫事，未究點畫意。天地浩浩星電徙，徒向溪山引空翠。察君端委周易來，京氏焦氏口難開。千身散作古今遍，其中常以易爲胎。井丹在前足自却，高車屢向竆巷索。不是閎深不如此，鳳無苟飛飛向鶴。

選夢庵爲余集生題
浮生昏旦雜飲哭，我夢忽墮青山宿。愛君體静悟今古，與予同夢不同熟。君是夢外選夢人，有時不選任天真。不然何以炙手場，把予一篇嗟沉淪。客裏君歸月亦在，秋光不與高閣礙。日日夢中鍾山影，共君遲眠守蒼黛。

攝山看王小大走馬歌
城中尚未收秋輝，城外秋荷香儂衣。山空馬響麗人靜，去來野紅光中飛。初見夕陽照怪石，再見素衫搖空碧。松栢陰陰不障道，萬歩一折秋雲襞。髮欲亂時勒未收，感郞意氣當馬頭。盤馬身輕如墮馬，春螺再向鏡中寫。

俞仲茅潜池隔雨聽鼓吹歌
一天秋氣行漣漪，秋風秋雨同在池。坎坎代鼓鼓聲濕，主人南歸未幾時。雨溜漸多檐竹亂，前竹後柳秋離離。就中鼓聲吹向水，風雨在前猿坐疑。將鼔來近燈燭前，始覺耳中秋雨天。

范漫翁贈予五詩三畫感答其意
范翁名迂字以漫，以漫濟迂性習半。四十年後畫溪石，生氣早與詩相亂。古人詩畫必有以，我見漫翁囅然喜。衰薄塲中常坦歩，羅網干戈盡可已。相見便談談未了，蕭蕭肅肅欲幽杳。癯然一士過城中，雲流烟翔停花鳥。漫翁居止亦難測，朝安夕徙無迴惑。家人茫茫若仙去，眼中空有琴書色。聞我朝來㝷湖山，五詩三畫投不閒。敢謂漫翁勤心手，嗔人妄乞多搖首。

住尤時純家别去作歌
烟雨到門柳行直，良久不揖察顔色。驚我枯槁拂子髯，微染新霜止不得。男兄慷慨意無如，寸心欲剖血有餘。龕外兩幅酬恩畫，篋中一卷窮交書。冠葢如雲空草草，獨攬衣裳自顛倒。萬事嘻笑天地昏，半醉吞聲一野老。夜夜瞻星愁遼陽，婆娑笻竹看精光。有時笑向路傍人，行歌猛虎秋復春。

答贈葛震甫
君雖還山我出村，相逢不外一白門。山中心動雲移棹，知有人過湘江渾。來往無踪客程一，秋風入懷天地逸。知己細數不多事，相逢前日離明日。

分杖上鏡花閣
老僧愛客山志篤，欣然出贈幾笻竹。未老而杖愧佳山，我拜辭之瓜甲間。山雲扶我如杖好，垂垂不滑過苔草。須臾先登竹裏閣，回聞杖聲響㝠漠。

喜李長蘅至
殘客塲中望獨友，待君欲來日叉手。千頃波中影倐忽，看君登舟反恍惚。人傳君貌多似予，相見先問如不如。皮毛百年散寒烟，諸君莫問然不然。夜夜城中如遠俗，閉門便向山水宿。我歌止時君畫起，起止蒼茫鼓聲徙。君欲約看太湖梅，置君且在霜紅裏。萬葉一色紅易終，我愛黄邊綠邊紅。

聽李長蘅所擕客絃索歌
李郎不肻不蕭槭，擕得江南三絃客。蕉陰沈沈未知霜，將進一杯秋草白。初彈調絃絃聲同，纔出淸喉應寒鴻。喉所欲急絃不緩，三絃萬疊沈虚空。渢渢瀝瀝如將泣，背人時抱聲響立。靜者生喧喧者靜，幽琴哀箏氣相及。歌歇李郎向予言，此人恬憺如丘樊。世上萬事皆有以，我發長歎從茲始。

又聽長蘅所擕客撾鼓歌
李郎所擕三絃人，又解撾鼓辭秋辰。霜風徑入鼔吏前，楓丹梧黃立冬天。雙手不停擊（一作急）者鼔，半欲生歡半欲怒。有時如絃赴淸歌，有時如雷擊驟雨。諸君俱向聲中落，借繁華事存寂寞。城中夜半天早寒，能使空堂爲高閣。

重送永啓還閩予亦從湖上西歸
白門别時已難别，又復栖盤添幾時。敬君爲人交自深，外廣中坦志不移。昨日獨上南屏顛，前湖後江淼眼前。已恨不曾與君往，况隔閩山萬重烟。閩烟楚霾朋好稀，望家各似不欲歸。夜半長嘆驚榜人，我竟入楚子入閩。閩中二三人了了，見之說我與君好。韜光山下紅葉落，敝車過嶺無靑草。

上海顧繡女中鍼神也己未十一月十一日與雨若相見蔣榭適有貽尊者二幅舉一爲贈時地風日往來授受皆不知爲今生相顧歎息乃爲歌識于二幅上
女郎繡佛人天喜，運鍼如筆綾如紙。華亭顧婦嗟神工，盤絲劈線資纎指。如是我聞猶未見，以紙以筆想靈變。一見驚歎不得語，竹在風先，果浮水靣。拙哉筆紙猶有氣，安能十七尊者化爲線。有鶴有僮其（一作具）佛性，托汝鍼神光明映。浪浪層層起伏中，以手捫之如虚空。可見此物神靈肅，來向沈郎現水木。沈郞愛予初見予，寒日霜湖贈一幅。尚留一幅亦奇絶，同是顧婦幽素結。相視恍然各持去，我歸荒郊草菴處。

集李客星伯仲宅隔簾聽侍姬徵曲（同康虞、獻孺諸子）
霜森月寒曲房淸，一聲乍從簾裏生。宛宛瀝瀝千萬轉，細聽始有兩人聲。起如穆穆琴欲作，接如涓涓泉始躍。放如鳥踏梧影踈，收如氷凍潭光落。肉聲已兼絲竹有，若翔若停若回首。不知簾外有人聽，一歌自賞隨更久。中有一姬不見月，閉目凝想淸喉竭。隔屏偶聞絃索響，取絃學彈驚林樾。主人孝友天機篤，洗盡高堂與華燭。與客階除行月光，囘聽簾内天茫茫。

江夏送徐子卿先生
林亭不得穩，命舟乘凉夕。送我知己人，還鄕上京國。自出山來卷文史，兩爲令時邑皆劇。手口眼耳一時用，餘但枕簟與酒奕。磊磊作令凡幾年，無人敢諛花興舄。我在西菴時，言笑寡嫌迹。曾共登岡坐亂草，忽聞騎馬過夾栢。如此敏妙經綸手，當時上海猶被謫。一片次山舂陵情，君雖不言我歎息。歎息上高樓，黃鶴散空碧。靜夜徒侣稀，磯聲鳴磔磔。樓所未納君作堂，能使山川歸李白。江臺湧月月湧波，初照千古苔蘚石。送君至此莫離傷，重擕數子飮如昔。

天啓元年隔歲久雪歌示譚訥庵
是年人日雪未（一作表）已，臘之十有八日起。地老天破冰相載，不容舟船容馬駛。光多或有春同來，小園無日扉不啓。平原旦夕作巖壑，踏入虚無摇踵趾。老人留眼看積光，獨向朔風寒自喜。莫待霽（一作齊）明聽檐消，忍送堅光成流水。

人日以後又雪歌
大家厫庾皆閉死，饑禽但啄梅花蕊。上天偏頗亦有時，三旬雨雪不知止。老農倚杖望湖田，看看此雪將成水。

雨兒除夕撾鼓歌
殘菊細雨霏霏夜，披衣喜汝啼聲乍。不知已過十年事，鼓聲卽如雨點下。兩搥在手一搥急，肆行中邊如呼吸。吾家子姪仗人天，初賴天性後賴習。決知誦讀從此生，明年入塾忘鼔聲。

江夏女客行
昔年秋泊孤山趾，鄰舟夜半一女子。空杯久坐厭明月，各掩船扉繙書史。雁過人絶無衆聲，不聞咳唾聞響紙。别後流落吳越間，好名卜宅梅花裏。前日寄我江州書，我笑不荅動其恥。不知何處得金錢，兩三畵舫游未止。近說江南（一作城）有女郎，好訪良朋移行李。往過其户蘆簾驚，深心察客良有以。孤山女子淸照物，同心雖結未可倚。不如坐此爐香消，細雨酸風街鼓起。

松石園歌（有引）
吾鄕少司農陳正甫先生，澄懷物表，洗氣象先，人莫窺其際焉。一日出《松石園記》，令春詠之。春盤旋其間，不覺累口。深逖而方廣，瑩拂而幽㝷，茗香岸潔，花艷湖明，春雖未至，亦曠然天真之想矣。其或感薪指之俄謝，悟來生之津梁，春固無繇得知，即以叩先生，不應也。惟是松檟陰沉，牧樵躑躅，此亦人生之常理。而先生哀樂過人，恭敬寄慨，以至于杖履從兄，敎養子姪，敦厚退讓，衣乃德言，則夫竹栢之懷、水木之好，烏足以窺先生之際乎？吾無以窺其際，吾姑且歌且（一作吾）歌。
里名松石無松石，初移松翠與石碧。豈惟堅潤（一作瘦，一作質）瑩心神，若因桮棬慰朝夕。蛻丘藏瘞水雲處，有嶺蜿蜿入雲去。位置仍慿經濟才，淳朴恥獲淸遠譽。恍然身世太古中，往來村墟如野翁。情閒獨上百果嶺，岸近不畏偏（一作扁）舟風。湖光開宇月開扉，荷香林香含笑歸。把鋤常爲墓草剪，倚杖還向池草依。兄弟相將看平原，擕種渚茶靑滿園。風便已傳伊吾起，雨過或聞禾稻翻。西疇日在周遭（一作園邊）綠，南華日在園中熟。二楞幾卷不自窺，齋明時（一作晨愛）與僧共讀。歷歷松子落僧前，臺尚伊呂俱悠然。雖躭林嶺非躭隱，五朝聖主恩如天。

嶽歸堂合集卷五　五言律
憶五弟正則
一時忽不樂，五弟知何如。臨别曾相訂，未痊當寄書。幸因書不達，遙揣病當除。寂坐賔筵上，䰟驚夜叩閭。

道逢饑人候賑官不至
盡說君門遠，皇仁荷有司。三年生㓂盗，百里至衰疲。足已（一作以）嗟重繭，心能憤漏巵。來臨遵故事，愚賤敢申詞。

送魏二十九舅之承天
眼看吾舅氏，兹度出門艱。見樹知村落，無波是郢山（時大水後）。舟行秋色外，人徃鴈聲間。郡邑何嗟遠，甥將東出關。

送章德開美二兄北遊兼寄李屯田
兄弟愁何并，之京風雨裝。途中行一月，馬上度重陽。勞者歌無闋，歸歟歎必長。故人如問及，身正作菰蔣。

抵白下尋林茂之
霧盖蔣陵天，先尋古港邊。寄書非晤後，拜母在交前。地濶狂名小，人歸幽事傳。高齋殘雪竹，相見亦欣然。

同彭舉子丘茂之看春遇雨
含嬉未肯出，擕手柰朋何。雨後尋車馬，春先入綺羅。梅傳花信到，簾隔艶情多。惱亂惟今日，林鶯漸有歌。

逢潘景升
曲巷驚相識，十年遊楚顏。喜深無一語，坐久始開端。俱歎飛鴻翼，同收墮馬鬟。高情兼遠趣，勸我到黄山。

瓶梅
入瓶過十日，愁落幸開遲。不借春（一作東）風發，全無夜雨欺。香來淸浄裏，韻在寂寥時。絕勝山中樹，遊人或未知。

二月十八日彭舉茂之同予葺理園林其明日子丘送予入園
移床先淨穢，淨訖入林中。散歩驚殘白，凝眸窺小紅。跡拚三月匿，徑許數君通。來莫全看竹，主人殊不同。

登淸涼臺
臺與夕陽平，同來爲晚晴。隔江山欲動，半壑樹無聲。艇子遙歸浦，菴僧近掩荆。烟嵐處處合，殘興尚能清。

寄王百穀
半偈王居士，今猶善飯無。世知尊雅頌，問不後公孤。豈乏名流接，看來前輩殊。好留風韻在，策杖到荒蕪。

園
反鎖蕪園裏，孤尋徑徑嘉。柔條靑過草，初葉放如花。燕到寒無職，鳶來雨共斜。午眠能適意，不肯夢歸家。

三月三日懋淸招登雨花臺二首
此日宜臨水，偏尋郭外山。草能如柳緑，鶯似讓鷗閒。賴有晴光助，莫愁歸路艱。雨花臺上好，全在夕陽間。

其二
六朝眞可想，三日尚如兹。香滿肩輿路，花開歷代祠。江㠶盡立鳥，山塢暗藏姬。設坐時高下，同遊多遠思。

除竹
萬竹須臾盡，其如客舍何。山從此際見，月比舊時多。影斷寒塘水，虚通隔嶺歌。要知終悵望，無處避人過。

同耳伯雨宿唯心菴
念君容易去，來傍佛龕眠。雨響三更後，山寒薄暮前。濕能增樹色，暗定結江煙。行遍無窮寺，兹菴若有禪。

齊王孫屢招入社不赴作詩謝之
亦覺王孫雅，招搖道廣時。偶因園禁足，若爲社攅眉。花落花開事，春陰春盡詩。閒將揀數友，來爾小山嬉。

送陳荆生
從前漫相識，近自友邊聞。眞朴無遊道，余心方重君。歸懷衝匹馬，畵意入奇雲。五月焉知到，閩中山氣紛。

得家書二首
開封心不定，母弟定催歸。何意良朋札，亦言遊久非。湖田秋在麥，河水夜侵磯。堅我遲遲發，家人幸未饑。

其二
尺素愁相瀆，家書不厭長。石頭雖逆旅，漢口易舟航。未向來人悉，先知老母康。所交敦古道，說此十餘行。

同茂之九雒鐘樓岡看月
好懷多對月，此地對難頻。白浸高岡草，靑迷隔嶺筠。囂聲不到夜，涼意盡歸身。各自尋家去，驚予是遠人。

鍾伯敬書至以一詩見懷云夜夢寄予書談使蜀事懷答一首
新知雖櫛比，念子勝新知。况在無人處，何能不我思。久聞歸向蜀，近見使多詩。片楮報殘夢，當予同夢時。

天界寺過朱伯還尋徑
城中幽久歷，郭外寺初過。樹宻失全照，林隂生細波。鳥聲聽不一，人跡見難多。欲傍良儔住，悠悠奈夕何。

自園中移永慶寺
深園通客逕，久住卽無幽。鍾磬引人徙，鶯花難我留。知非朝暮計，欲避徃來儔。僮僕私相謂，何時返復州。

答吳允兆見訪
我生君白髮，不覺又同時。止欲求君晤，何圖愛我詩。病尤成矍鑠，老未礙棲遲。肯作山園訪，眞如夢寐期。

病中同茂之尋菩提塲
僻徑渺無際，君來約細尋。香花行處是，老樹到門深。抱病生閒事，逢僧長慧心。有誰送歸路，返照與啼禽。

康虞同子丘茂之過永慶寺
未受先期約，從何手並擕。井初離虎嘯，牕屢換烏啼。危塔無全火，深林少一溪。領孫書史罷，也欲學攀躋。

彭舉茂之過談
有客頻來問，流雲到眼邊。以君心並篤，致我意相牽。靜愛山僧出，幽生院竹連。莫言長守寂，忍失後湖蓮。

贈馬巽甫
肯復輕還刺，能來過我先。因知良友晤，多是徃生緣。高欲爭鍾阜，淸如寄惠泉。相逢時苦淺，猶幸及歸船。

與吳從聞夜坐
幾度換居亭，惟求户反扃。龕塵僧岀院，塔響鳥銜鈴。子謬推三益，予叨長數齡。幸從禪理入，文事尚空靈。

雨中過茂之洗兒同百雉孟和
小階來急雨，歸緒自然生。賴有聞啼處，因深共話情。竹光斜帶潤，桐韻頫垂淸。記取高人致，庭規待長成。

九日泊漢川
九日雨中歸，一年江上衣。候遲楓未落，節滿菊猶稀。積水魚蝦盛，殘城主客微。其情多脉脉，似悔到家非。

夜坐
山上自明月，齋中但薄寒。意知光炯炯，不在上山看。香氣隙逾出，禪燈朝乃殘。佛前深晦色，從此悟非難。

寒月
月自來窓下，人難岀戸前。不風亦獵獵，如水將涓涓。鴈入淒淸遠，砧知慘澹先。此光何處減，欲待早霜天。

留伯敬家
曰歸君未答，仰首看霜紅。人隔茶香外，鹿馴饑飽中。一燈照難字，半臂閱淒風。損益交非小，年年晤不同。

佛燈
何分光近遠，日月與同情。能破無窮暗，全因不用明。照殘身益幻，看定妄難生。自覺淵然處，依依寒磬聲。

伯敬孟和茂之叔靜同坐河上
人家將盡處，已卽接孤村。水落沙邊渡，天寒川上原。各分衰草坐，相對夕陽言。羣動息歸路，山房明月存。

又晴
不能成雨雪，隂氣自當歸。昨夜空山外，烏鴉無故飛。雲開晴在嶺，霜重曉生扉。幾處人争曝，猶然寒上衣。

讀陳白雲遺詩（翁避難金陵，織屨賣卜。有人誦其詩，輙從旁哭）
痛哭當時意，其言豈望傳。過情君子耻，微顯古人然。兵火離家日，饑寒織屨年。胸中常湛朗，一世眼光邊。

題鍾（一本無鍾字）叔靜居易新齋
幾囬留此地，動靜必同君。近日書齋獨，山光兄弟分。園仍蔬一半，徑但葉紛紜。亮有高明見，尚其尊所聞。

孟和茂之同過南湖道中
山勢忽然止，誠哉壤地偏。晴光澹在水，野色遠于天。鳥過溪猶見（一作一溪沒），人來渡已遷（一作千里專）。何知寥廓意，不岀小村邊。

道乾之北菴不值值吳彦先一宿而去
有約亦何久，相逢如此難。賴兹僮意洽，能使客心安。松小風吹壁，水明星下灘。此中迎送者，多少（一作俱冒）異鄉寒。

冬日彌陀菴同茂之孟和作
亂踏寒蕪路，因之過野菴。眼隨無限徃，心與自然含。遠樹煙鐘接，行人水鳥叅。近來朋侶有，岀入此湖南（一作近來同出入，只在此湖南）。

婦病
憶爾頻年病，皆從道路聞。所憐無子息，眞覺愧夫君。中夜冷焉取，十年痛莫分。斜暉寒照水，愁亦與紛紛。

別盧非敖
從兹別直諒，寧復聞予非。北地沙兼雪，前途酒與衣。淸眞亦有際，識力在攸歸。但取寸心是，知音古所稀。

寄懷吳康虞二首
向人無不道，公信自高貞。齋日佛相與，衰年山有情。岀遊尋澗坐，得句遶墩行。憶罷追隨事，窓中湖月明。

其二
高人豈問齒，交爾祖兼孫。一飯知無益，寸心猶可原。寺逢看塔語，江失上舟䰟。不第遊情有，重逢未敢言。

寄懷林子丘
寂寂楚江事，搖搖朋好情。聞君不得意，爲我未成名。有約母同望，無書弟寄聲。扁舟暫難發，諸累在家生。

寄南中諸子
作客東園久，文成煙雨親。一驢同近遠，幾字向宵晨。此後多相憶，當時非有因。明年江水小，來看藕花新。

散步
無事岀門望，沿湖過小齋。漁船霜共薄，鳬網月相乖。農理重茅屋，僧投寒水涯。不知何所切，亦覺動予懷。

送茂之南還三首
萬愁不敢道，又是送君還。心事江邊路，母兄天外山。竟陵無一好，臘月在其間。去去何嗟及，寒花背棹閒。

其二
一見一情深，徐徐留至今。肯來同語黙，安忍計升沈。月洩江城氣，雨收湖舍隂。踟蹰分手澀，要我更相尋。

其三
君家事頗悉，肯不速君歸。同樂見帆了，孤吟與浪依。裝仍（一作成）白門薄，身過漢川㣲。曠野良朋遠，惟餘一掩扉。

同王明甫過謝吉父
起從城上看，城外水光明。漸近伊人宅，園門開晚晴。竹隂殘雨落，簾影一階平。歲暮此中隔，全無歌吹聲。

鄒子尹舟徃泰和遣書相訊答以訂之
靜覺一窓移，竹風停又吹。偶過（一作然）石門友，曾（一作云）自金陵知。學道心無所，遊山面有期。客㠶軒外落，樹樹黄鶯時。

雨夜念茂之江上二首
一從上舟後，風雨未曾停。是（一作凡）子路相阻，皆予心所經。近春江氣活，傍岸梅花靈。萬想馳遥夜，孑然留此形。

其二
風雨相終始，心知未秣陵。頻年千里雪，殘臘一江燈。舟子嘆常有，家人卜屢慿。大都關念處，驚悸諒同增。

送周明卿中丞撫兩廣
中外情同仰，東西粤可知。入疆無雪處，過嶺有梅時。海濶鮫人靜，樓明象跡奇。不須珠玉抵，元老亦何私。

寄懷吳允兆
所賴旣相逢，時時憶鷲峰。精神随病老，杖履肯從容。潮濶淛江黑，山多秋氣重。遠心淒斷處，樹外卽殘鐘（一作遠心正淒斷，隔樹一聲鐘）。

秋凉取胡元振畵挂之齋壁蒼潤深寒覺不可坐遂題其上
名畵流蒼秀，寒生素壁邊。深山六月雪，古樹一橋烟。筆墨近非近，父兄傳未傳。恠他矜愼極，贈我獨（一作乃）欣然。

代書答伯敬燕中五首（有引）
九月十四日江黄遊返，得伯敬六月書。書與詩各滿十紙，讀不易竟，竟卽復讀，遂與累幅，不舍晝夜，以至客到，迎送憒如。搜其要者，筆而爲詩。語之至者，揖伯敬于其前也。
其一　讀伯敬鄴中歌至安有斯人不作逆小不爲霸大不王霸王降作兒女鳴無可柰何中不平且賞且嘆遂得一首
曾疑鄴中事，快讀鄴中歌。不有憐才意，其如定案何。韻高生險恠，氣結怨蹉跎。屑屑談香履，英雄所感多。

其二　伯敬以新刻陳昻集見寄并所作陳昻傳
永矣白雲詩，讀君傳可知。餓開山水眼，泣發古今悲。俗久譏衰鳳，人將重仗龜。褒揚先晦辱，持論有何私。

其三　書中甚惜吳兆湯因二山人之死
豈能太平世，草莽一人無。次序收其最，徬徨恐至孤。詩非安苟簡，卷不釋斯須。肯似生存者，冥然車馬途。

其四　書中喜（一本無此三字）商孟和得馬仲良館胡昌昱得張金銘館
德色勝于饑，貧交不易依。肝膓吾愛汝，館穀至如歸。何有四公子，能知一布衣。世情從古薄，莫以厚爲非。

其五　書云李長蘅清眞佳士貌絕似友夏尤奇
聞道李生久，兼知亦信（一作慕）予。膚淸原可厭，惟肖獨何與。畵已將詩見（一作有），神能令貌如。他年誰後死，優孟免躊蹰。

伯敬舊有連珠小玉章甚可愛書言頃已失之惋惜異常形于夢寐乃復購向手刻大小玉章十枚
南土擕私印，忍從北地遺。愛憐君久矣，惆悵我同之。微物常徵厚，淸人不厭癡。玉章今（一作金）滿篋，新故動深思。

次三乂潭
晴川泊亦宜，將夕不須之。民盡爲魚日，天當有鴈時。此間新月好，况是樹枝垂。表裏正融浄，平吟河水遲。

漢口大風
風雨秋全有，江程不可拘。誰能險處險，忍此孤舟孤。燈黑鴈聲疾，氣凉蓮子枯。寒溪何處是，烟樹自爲途。

江發
童子一漁竿，看人江上寒。離湖葭菼絕，岀市水烟安。客裏晴相得，愁中秋易殘。徐徐雙槳落，風止洩雲乾。

鄰舫
鄰舫投心緒，木犀香了然。秋晴㠶曬雨，江夕鳥（一作鳥夕）飛烟。安得閒亭榭，空知永水天。眼前山樹止，爲我界中邊。

至孟誕先家
原期七夕前，媿使鴈聲先。信友重今古，遊人行半千。衣裳夏口雨，辭氣竟陵烟。别後何曾别，非書卽夢傳。

劉旦寅邀遊寒溪西山
日落湖光動，江流烟物㣲。情閒隨路去，行緩數峰歸。二寺交幽磬，一樓容澹暉。太平劒光（一作花）死，石上但苔衣（上有吳王試劍石）。

與夏平夏乾談
舟到問兄弟，愁難共此樽。旣逢開口笑，忍作負心言。月亦隨人照，秋非擇地存。愛君惟一語，奇節貴無痕。

頻夢伯敬
憶君前後草，多是夢余詩。無夜不相見，醒中還自思。淸魂在江夏，孤枕有京師。翻恨拘常調，徃來如定期。

卓刀泉謁關祠
萬松如有意，聲冷漢侯祠。幽隱臨泉得，靈光入境知。眞禪能久照，大勇必弘慈。休咎紛相瀆，精詳無厭時。

詠九峰山泉
自是名山裏，淸泉日夜流。初生如欲動，稍遠不知休。氣冷谷中草，影吹溪上楸。無人常此汲，空令一橋幽。

憶諸弟
伯氏南還後，始知諸（一作兄）弟馴。全家皆可友，閉户豈無人。眀月花棚夜，長河柳岸春。時傳慈母語，勿得遠遊頻。

鍾伯敬兄弟見過
君來我正歸，俱向此廬依（一作君來當我歸，忘卻此廬非）。雨過桑麻覺，月分榆柳微。遙舟與歌徃，時鳥帶啼飛。自信無人入，盡開南北扉。

其二
草堂無不素，茗粥以爲歡。旱月春溪變，涼風夏雨難。夢惜古人别，歸問客中安。冉冉斜陽裏，良朋影莫殘（非敖明甫至）。

夏夜
此處果星月，南方聞薄雷。安知今夜雨，不過一村來。案帙愼新漏，溪苗危昨栽。良非山可比，天意幸加裁。

問伯敬泰（一作太）和遊（一作幽）期（癸丑燕中寄詩云：「玄嶽須相待，金陵莫便行。」）
名勝如玄嶽，遊寜逺近殊。普天皆禮謁，同類各（一作其類有）招呼。境内慙登晚，巖間慮杖孤。自然君信士，相待語非誣。

夏夜雨甚寒甚不敢快幸故作是詩
天欲淸三伏，燈因展累宵。氣凉風雨淺，心肅枕衾超。慿藉林隂厚，怨咨民俗澆。齋居眞可矣，猶望及農苗。

送黄美中還江夏二首
驅馬歲將終，繁霜下爾躬。用情野夫處，行路古人中。不屈仍高筆，相宜是舊衷。月郊寒未徹，深夜望晴空。

其二
臨河曾夜歩，細路（一作路細）浦沙平。重過苦思處，自然新恨生。出蔬明圃道，考牒養遊情。主客俱難必，予常山水行。

夜過野菴同小米遠韻正則諸弟
暮始尋菴刹，祗緣扉尚開。秋聲隨歩去，月影與林來。戀磬立青草，先僧坐碧苔。最于流水便，倦則一舟囘。

再過野菴同六弟服膺
又復思閒歩，弟多閒每同。星懸秋梵外，禾入暮聲中。食淡有賔主，閉關過雨風。近湖事（一作塵）可遠，羣動（一作人事）小橋通。

亭旁紫薇花盛開
移置新亭側，開時何坦然。欹于他樹裏，灌卽此河邊。紅雨濕秋野，奇雲生夜川。能令淒落候，籬外駐人船。

紅葉
山中有紅樹，加我愛山情。萬緑已如此，不須黄落聲。餘光隨物變，奇質作秋成。好共高花想，如同葉未生。

和伯敬夜觀二泉
二泉自有偶，颯颯岀寒流。淸響石邊夜，潛光燈下秋。已聞萬類泣，如共百靈遊。神物非隣并，焉知所得幽。

羣山萬壑赴荆門
要知巖壑理，非特自高深。諒此驅馳色，如人道路心。紛紛爲氣脉，衮衮向光隂。日落荆門外，儼然巫峽臨。

喜劉玄度至
洞事三游續，秋聲一笑連。談言聞夜夜，誦讀想年年。眉睫相關處，波瀾莫二焉。忽因江月好，不别卽囘船。

奉贈朱郡伯無易
春初來此客，一鶴便風聞。寄想山川别，低頭牒訴勤。衆皆言有母，鄰欲以爲君。請望郡樓内，無非白兆雲。

奉答大參蔡公敬夫札子二首
雪光分院鶴，春氣着湖鷴。境内所當謁，公兼嵾上山。冠裳非必（一作一以）遠，溪洞亦（一作即）相關。盛世三苗叙，出遊能不閒。

其二
一札先微士，三年仗我公。毎逢人便說，全不自爲功。山海從而後，車魚任所窮。羞陳感恩語，頗慕古時風。

元夜同無易先生作
明月破天遲，良辰寂寂知。鼔聲梅夢醒，春氣竹風吹。鳥雀常翻夜，花燈但貴時。看公眞好士（一作事），非學昔人爲。

采九峯茶寄無易
茶未出山日，烹之山月生。貴從僧（一作山）舍裏，去向郡泉淸。罏沸僮聲隔，杯香鶴歩横。夜繙書快處，獨飮見深情。

將離九峯答無易
是君相送入，招復岀荒岡。情思去來際，耳根聲影旁。近秋通月性，每夜吐松光。若果懷神理，應非山所藏。

下第後答寄無易
窮山甘久住，泉月達秋碪。歸後湖如改，愁中天屢隂。自憐常失意，還問舊知音。於此嗟蹉跌，諒非君子心。

無易先生招同伯敬遊何氏舊園
遊情寓政術，不欲廢亭臺。歌吹徐相得，樵蘇暫未來。塘渾無可月，徑塞豈惟苔。猶賴客心厚，想其園始開。

月夜鄖歸道中得蔡敬夫先生札子約至辰州且問入成均消息盖公曾有夢予詩又索魯文恪墨蹟將以所書陶集歸之綴其事于馬上成三首隨箋奉答
忝入至人夢，淸宵逈不疑。朝來記長短，友處證鬚髭。想因多妙理，恭黙有深思。我則何能爾，心心拜手時。

其二
霜夕衣裳薄，逢人是逺將。照書星月下，含緒道途旁。無嫁靑樓理，仍爲閨閣藏。向君呈古意，肯作盛年傷。

其三
何以見沈篤，窺公點畫深。細評非好事，此法最知音。親錄陶元亮，吾鄉魯止林（文恪一稱止林）。藏來憂失所，托贈兩公心。

寄送朱仲素（朱先生次郎也，最好予詩）
數面成親舊，何如未面奇。引嫌難一見，抱恨想如之。愛品經中水，能稱選外詩。請將雪蘭句，寄與雪蘭知。

寄胡彭舉
友朋多六十，公與吳徵君。豈不憶他士，盛年終易羣。蒼顔畫裏想，白髪人邊聞。起歩至霜月，目隨東去雲。

寄吳康虞
曰（一作自）由燕入楚，失意定南歸。聞說數年老，常縫萬里衣。歲添新事送，月放衆生肥。我亦僧來徃，香櫞共一扉。

歸菊寄舍弟
孤舟菊所依，舟返自先歸。見此黄無改，知予寒尚微。更因曾伴侣，須異衆芳菲。置在亭東次，明年寄（一作記）宻稀。

新歲赴蔡使君辰州
別梅上道路，年鼓緒風沈。晴在半村屋，雪知千里心。憶人成内愧，隨意住天隂。杳杳閒踪跡，將因青草深。

荆州早春
南國人無限，讀書春閉門。我先芳草岀，誰繫白雲根。妙氣一巢接，新機萬物奔。安知爲客者，不是仲宣魂。

沙市逢袁述之王天根
松杉城外路，雨雪沙中期。春色何曾滿，故人同在兹。寺從今夕靜，書寄隔年知。欵欵一瓶側，水香梅落遲。

連雨
家家雨掩門，行子欲何言。無益山川晦，徒成天地尊。烟深人堕馬，雲宻雀迷村。久矣斜陽少，春光安忍論。

宿桃源縣水樓
一樓春水向，身忽寄漁舠。孤燭風烟動，翠㣲波浪騷。冥心終夜逈，無語曉星高。夢惜仙人去，此生何太勞。

雪後
風烟一以歛，四際杳無分。溪外晴非日，峰邊白亦雲。險夷行失次，深淺照同文。獨徃心多悟，光淸若使聞。

得舍弟元聲書
士不出鄕塢，亦能懷抱新。書無一家語，汝似四方人。晴氣對知己，溪聲夢老親。花源吾已過，歸日說天眞。

晴夕宿華嚴菴
高山新月就，敢不及時看。漸夜天如去，方晴春未寒。行常隨襆被，眠亦爲峰巒。待曉披衣岀，烟鐘且莫殘。

始泊
檣歇春花内，花猶未甚飛。舂高浮岸小，螢早過江微。嶽客煙中舫，漁家浪後磯。自來山水篤，有路不知歸。

過龍陽二湖
枉山離數日，寛狹一舟移。渚動江沙落，湖安溪水遲。橘洲恨芳草，魚稅到鸕鷀。懷意不能訴，洞庭吾所之。

三日晴
磊落晴斯日，昨宵愁未能。圖書下船客，薇蕨上灘僧。共待野雲了，方知春水增。恠人新月裏，舟岸一時燈。

雨中舟進
新晴娱上巳，過此又如前。港氣知花正，雷聲入水圓。湖窮仍兩㟁，舟逈只高天。意已無卑濕，孤懷春悄然。

舟病
一病生無故，扁舟去有端。幸由湘路逸，想到嶽邊安。竹實淸靈氣，黄精久遠餐。鄉心終不起，燈影發雲湍。

春深
如此雨兼風，我愁春易終。地寒隨客乆，天濕與江同。蒸燕飛生病，林鶯去若空。似靑實碧處，人事在其中。

贈同行僧
可憐顏倍臘，心力佛前枯。放去禽魚外，從行笠鉢無。入舟添爾靜，因伴悟身孤。相倚五峰上，虎狼來亦俱。

坐周伯孔北園
自是湘中獨，結齋臨衆淸。分爲僧一刹，仍與鳥千聲。園榭花無繼，亭樓竹所成。非君在家日，雲不滿前楹。

有李花一樹甚可愛
爾自能如雪，我言同作春。無心飛燕子，有致立遊人。着日莫成水，消烟將出晨。未須愁一落，猶欲徙爲隣。

敬夫先生折玉蘭花見貽
白花如葉放，梅後是開時。節候寛荒服，芳菲潤小枝。魂淸春不散，氣遠夜相宜。君有才難嘆，折之應歛眉。

敬夫又見示齋中桃信
桃花然獨夜，靜者未遑通。鶴影方能白，鶯聲忽在紅。吐含窺意外，遲速感胸中。退食須臾際，閒眞與客同。

玉田洞和敬夫見送
層層泉注窟，歷歴石爲田。與火如相發，隨沙無盡邉。寒疑（一作凝）濳百恠，暗定肅諸天。莫以偏崖較，山靈意各宣（玉華洞，一名偏崖，人謂勝玉田）。

方廣（有梁海惠尊者洗衲石在泉中）
日下寺峰靜，水流橋路深。清暉向前去，奇影自相沈。以我倚松意，知師洗衲心。聲光融萬物，不獨在長林。

廟雨
不聽下山雨，何知山霽難。遊情成委曲，天意示波瀾。堦蠢動新濕，松禽變夏寒。此身衰俗内，入廟敢求安。

齋僕詩爲懐刺持戒作
肯向舟僧學，江聲共木魚。身微歸果報，山返動淸虚。可見佛兼愛，深慙主不如。此中無異理，恭謹但當初。

素豓樓别夏君憲周伯孔
如兹淹數日，同在一人旁。坐惜春隂盡，出逢江氣凉。殘妝新月影，良友半山光。再問湖南舫，各應年貌蒼。

淥口雨憂
一身沿岸移，旦晚莫能知。江動無星夜，舟喧忽雨時。嵐烟新嚮徃，風水大危疑。嶽事方無限，皆隨晴所之。

晴月
明月家家入，容光先在舟。雨餘天一秀，水次夜多幽。歌笑開春梵，悲歡照逺流。與人清切處，不定若身浮。

過伯孔舊齋有僧住靜室中
是君讀書處，我立歎蒼苔。二客山情性，一僧雲徃來。茶煙浮竹遠，峰色失門開。機息便相識，但㸔巢鳥囘。

宿上封寺
雖從峰頂下，此地尚高天。室壞朝昏氣，火寒春夏邊。疎星吹海日，澹月守山煙。幽夢何能結，無非意渺然。

赴嵾示王明甫
何以躭山久，兹山反後登。去酬生半世，吟入嶺千層。楚濶天增嶽，春深花照僧。頼君淳樸甚，一杖易相憑。

橋上聽青羊澗
此流流已大，不但是初生。紅落澗花響，碧環山氣晴。天人命了了，猿鳥性琤琤。太始有眞意，欽哉非雨聲。

中瓊臺夕思
宮闕生人事，因來閒處眠。肉妻無一可，金碧亦徒然。羣峭方圍閣，諸松已暮天。道人知虎善，同在磬中煙。

從澗上玉虚巖作
後上窺前上，如猿綴一溪。幽幽生物役，側側有神棲。水鳥飛明影，山花界遠倪。竦然淸聽久，非夜亦難齊。

洞庭湖
夏淺湖心伏，不分天水非。新帆随數點，好鳥擇邊飛。日月光難遍，江湘氣盡歸。客舟來此汎，孤似嶽僧扉。

君山
白環無際水，淸逼有窮山。客到風波小，僧耕烟草閑。端倪高處覓，渾沌井邊還。日照岳陽動，孤亭飛素鷴。

夏日送諸弟郡行
亦有家居際，閒看汝遠行。林塘新雨後，車馬夜凉情。兩日途無幾，萬端心盡生。始知吾久客，諸弟念難輕。

秋日客高裒之竹栢軒在古陽春臺旁
天人秋似浴，枕簟有蛩心。栢入鄰家老，竹從來路深。吹燈明遠火，止笑受㣲吟。坐盡昬兼曉，古臺無不隂。

出嵾示王明甫
獨徃是如此，同君仍自由。能先岩下坐，肯在澗中留。礚礚松筠夕，營營蟲鳥秋。深山春可戀，來者亦何求。

與舍弟談山中事
各自有生事，難從吾所之。山歸無失意，家語易相知。登頂不由道，坐泉常過時。記兹靈與秘，他日徃非遲。

見譚訥菴欲徃詩
七十何其老，時時思上山。雖堪爲伴侶，恐反致牽攀。勤我千峰表，安君二麥間。見歸應更悔，去亦遂云還。

遊西山歸示孟誕先
必自寒溪返，靑蒼非一情。凉螢光草色，㣲磬立泉聲。又有江村火，映予山路行。懷坡亭上望，寂寂覺前生。

題林良孔雀畫
蕭蕭纔數筆，已是孔家禽。忽墮萬重影，何殊衰鳯心。尾眞能自愛，意欲向人深。夜半高堂上，飛飛或送音。

舟岀南溪尋鴻漸第三泉留别美中卜公綏之
河流明一縣，斜港屢通村。不厭故人送，能將徃跡言。暗泉新月事，遙火野舟魂。陸子吾鄕里，茶心終古存。

夜過茂之病中
小階沿月入，桐影八年春。來尚莫傾吐，君其多病人。榻仍存故處，鏡只照閒身。何可光隂内，輕兹相見辰。

南京與伯敬相見
與汝同鄉里，思之必遠行。友朋惟故物，經史是平生。勞不全從衆，閒當一出城。昨宵非有月，淮水坐來明。

過王永啓病後閣望
微雨發蒼緑，開窓務遠觀。此時新愈者，下照萬家寒。相視鸛蚊際，與分瓜李盤。意皆今古向，所荷謗書寛。

同唐宜之入鷲峰寺作
客路我先到，蔬園君易行。用禪養餘力，留病伴長生。家只隨身去，歎常無事成。先投佛一拜，冉冉數年情。

訪郭聖僕同伯敬
齋心閒日夜，亦未理桑麻。丗上瓜俱老，庭前荳乃花。六時經課女，三代器爲家。所急非人急，吾知念物華。

閒過胡彭舉昌昱父子知載齋
何敢輕言福，惟君知載之。徃因良眷屬，暇日古鬚眉。紅蓼蕉邊立，淸香石外吹。我求同一靜，來不必前知。

傅遠度水閣柳下作（同唐宜之、茅止生、徐牟父）
閣共家家水，柳環兼柳穿。爲隂覆良晤，下露濕遲眠。文物旣相命，愚蒙如自專。一酣莫易視，嵇阮潔身年。

夜泛秦淮得愁字（同潘景升、冐伯麟、洪仲韋）
十萬簾中戸，燈光照去舟。人人知有夜，事事不曾愁。稍傍野花岸，細㸔新漲流。屢宵心澹豔，皆未藉箜篌。

贈程敬敷（一作夫）吴彦先二友人
兩君淳古士，易到竟陵來。親見寒河水，常令竹戸開。我來觀寂寞，人未識徘徊。榮利滔滔内，安貧亦見才。

拜客暑甚就茂之舍休焉忽鍾伯敬周伯孔亦至
綿綿生拜揖，亦匪出門初。桐石此相近，茶香方有餘。客來仍不起，筆便偶思書。當暑能今日，一天風雨如。

與牟父隂泛尋伯敬前舟不見
固是君孤尚，主賔如自私。遂能隂一日，不必柳多枝。人立漁罾動，水灣歌舫遲。渟渟神理内，我友去焉之。

偶岀寺伯敬坐至暮留三詩于壁而去
雖岀仍留戸，知君必午來。居然書是主，自可榻無猜。硯濕吟方去，舟陰棹未囘。高天如此向，何肯惜風雷。

王太古招同伯敬兄弟舟汎新月
落日至殘月，爲時凡幾何。娛人惟此澹，照世不須多。事簡良朋舫，天凉處士河。感君分暇日，三夏未蹉跎。

答周仲完養病天界寺見贈
隔城少相問，詩到見身安。問我耳何洗，知君腸未寒。僧尤高藥餌，鳥亦静眠餐。五字莫頻作，深思昏暁難。

送居易歸迎太公就武進教職因托省家中
一書吾寄弟，千里汝迎親。若共青氊去，仍逢白下人。相煩移歩趾，好爲看清貧。老母君常見，應知髮舊新。

六月十八日喜雨（彦先擕具過寺，與冐伯麟同坐）
靈雨成非易，炎天數日雲。客來屐新響，茶熟沸無聞。農圃夜方足，巫尫昨欲焚。書中故鄉好，兼此意欣欣。

又過青海林塘（同子丘、茂之）
窻隙得山根，欄邊何必言。藕塘風雨去，苔路霽隂存。似野能留鳥，常閑不用閽。幾人城裏歩，移必到君園。

茂之席上逢范漫翁
癯不離城市，乃驚山澤光。多言如黙對，一揖已機忘。秋色星河事，華林魚鳥鄕。起遷常就月，亦覺月徬徨。

吳凝父七夕招泛烏龍潭尋雨至就泊茅止生森閣（同冐伯麟、許無念、宋獻孺、洪仲韋）
寒潭久不響，雷雨作其聲。野筏蒼蒼亂，秋隂汨汨生。電隨波出入，燈與閣昏明。天上重今夜，定然橋處晴。

伯孔客廣陵寄懷
知君久欲返，愁說上維揚。親老千餘里，身存幾日糧。高踈添客累，憔悴值秋凉。我欲㝷江舶，悠悠路更長。

宋比玉招上結霞閣
此閣秋全在，非因望始生。客從高處立，山爲左窗明。碧日萬家氣，朱花一雁聲。有樓無不啓，誰最倚檐楹。

送伯孔還湘潭
豈不深相念，送君亦旅中。入江鴻雁後，爲客柳絲同。田舍簿才士，聲名慰侍童。自從聞汝歎，秋露溼新紅。

攝山道中（止生招，凝甫、子雲同往）
湖上卽城外，殘荷氣一灣。綠隄午隂後，白日暮光間。輿偶遲經塢，雲先自上山。野田沿水去，秋與寺方閒。

生日柬伯敬茂之
生日故鄉少，爲年老大時。向君非不語，在我是相知。物外懸山嶽，秋懷照等夷。煙雲自上壽，以此勝高危。

其二
母弟尤相憶，今朝一磬聲。祝言何所説，遠道幸安平。爲此山川事，慚人孝友名。栖栖亦得志，爾輩識予情。

京口雨進
汀外轉前隄，長河如短溪。舟輕惟雨熟，秋老是天低。芳艸高緣屋，桂花香出蹊。江南吾所憶，不可怨凄凄。

舟夜寄伯敬
世事每同見，知交已半生。記予商飲啄，約爾杜柴荆。此會秋花發，纔離寒雁聲。毘陵江泊夜，燈雨不求明。

姑蘇舟中
約畧江南水，秋懷無不然。三吳士女俗，萬古雨晴天。涼日蘆淒浦，人家桑力田。蒼茫辛苦客，的的爲風煙。

徐牟父曾約同舟訪之嘉興死去二十日矣解纜傷懷而去
舟來一月遲，存殁失前期。自覺是君友，君家多未知。無言但上岸，欲弔已收帷。亂水浮全郭，人生空有爲。

舟中贈香櫞
隨僮城市到，來即弄光輝。直作飄零伴，肯尋林薄歸。秋風如有托，江氣不相非。橘柚家家重，空香何處微？

喜王永啓尚在西湖
雨高峰始辨，拜手向清光。賴此湖山影，猶遲嶺海裝。疏衷深應接，雅量峻門牆。處處同爲客，斷橋煙月香。

游十八澗贈石佛僧
雨已離三日，亂溪流若何。僧閒有詩積，路誤得幽多。柴少虎相送，花殘猿未過。不携餘興返，留半與山阿。

近西陵橋邊息舟
湖天一氣合，上下映星辰。近艇不知露，遠燈如有人。堤邊黃葉歩，水外素秋神。過盡歸飛雁，孤烟直到晨。

泊堤夜至昭慶寺
但能一夕住，必遂水天心。人度香中影，舟行空外音。幸無歌舞雜，益覺梵鐘深。太皎難爲繼，翻愁望日陰。

移宿段橋
橋上行常好，因來橋下眠。秋真在此晩，月尚不遑圓。所有遠山照，無多閒夜船。終宵一人影，頻歩兩隄邊。

九月十五夜宿法相寺
欲落中秋雨，幽光未肯然。如何過一月，翻受此清圓。林密山無露，竿通夜得泉。蘇公堤上客，安可只求眠。

月坐法相寺門
光芒雖覺減，能霽亦誠難。林木未通處，雲峰蒼可觀。霜前衣不急，鐘後寺如安。頗有山僧愛，相留黄葉殘。

鄒孟陽移具法相宿月（同王永啓、聞子將、嚴忍公）
遍倚森森樹，流光溼磬聲。山空有處響，月色不難明。幽侣桐相引，道心泉始生。雖曾聞虎出，肯廢影中行。

法相待月（屺瞻師招，同王永啓、柴文伯、湯躋敬、鄭士弘、僧西生）
何事淹多日，房房可對山。況因師友在，能不曉昏閒。佛自依燈裏，星常露樹間。昨宵清殘月，非久亦當還。

答嚴忍公無勑兄弟
一舟藏不住，人亦一舟來。新雨霽猶雜，好風吹未回。跡慚游女似，書喜静人開。君望秋山葉，紅知霜露才。

其二
未免春湖雜，茲來亦爲秋。見人兄弟好，卽起别家愁。良友山中約，閒踪船上樓。陰晴容易測，火色看漁舟。

一日兩上孤山作
來往無期數，此翁不厭予。請㸔芳艸塚，便是梅花居。萬嶺氣如暇，一湖烟有餘。高人發深省，肅肅者何如。

鄰舟詩贈鄒孟陽李緇仲
内外湖爭碧，朝昏時覺遐。友朋非一處，山水作鄰家。偶逐葑船散，同隨漁火斜。頻呼免相失，橋隔是天涯。

後鄰舟詩贈葉行可陸嗣端諸子
漁父漸能識，二三烟舫回。琴簫浮水去，緇素與鷗來。泊必相依泊，開常不覺開。有幽須互質，久住得新裁。

泊舟尋南屏静室（同西生、必慧、方平三沙門）
始將兩高眼，來此識南屏。石怪鳥難下，林深僧亦青。茶無一徒候，笠與衆山停。歸向湖光照，真如影答形。

與永啓移宿裏湖
聲影此湖别，舟人或未知。與君深坐卧，自可得孤奇。岸火明多返，洲星濕亦移。孤山楓數樹，静夜獨紅時。

戲贈孟陽家僮名緑綺者
有聲傳素朴，想爾命名宜。香出衣冠外，神流侍立時。秋仍不曾去，波似欲相吹。游子夜難夜，主人知未知。

譚孟恂入閩特訪予湖上即登車去
移棹孤山客，停車遠道人。不須重問姓，何以似周親。雅頌生來事，風波定後身。離魂隨汝往，師友半居閩。

夜同慧公過宿南屏衡公
踏葉葉盈路，訪僧僧叩扉。夜寒山更黑，冬蚤（一作早）磬先微。貧共殘齋鉢，閒分一燭輝。昨因良友集，其負（一作實）宿城非。

同李長蘅尋聞子將龍井山齋
楓色紅難已，黃從翠處分。偶然亂葉下，風雨似同聞。谷鳥臨寒路，籬花開遠雲。逢幽無一語，心眼自氤氲。

其二
十里蒼蒼路，非深亦覺遐。隂晴澹山氣，雞犬靜人家。閣逈生溪水，坪香過荈花。紅黄光莫艷，羣動豈無涯。

過韓求仲同出城看吴興山水
欲訪本疇昔，翻因邀始行。到門苕霅合，出郭石沙平。帆滿投新月，樹殘歸野泓。此方山照水，落落寸心明。

其二
非讓西湖冶，貞閒自昔來。添人新墨妙，即主古亭臺。一日明君意，十年接衆才。難同登此石，臨出念青苔。

酬黄令則
不覺爲時淺，匆匆躋與攀。素風高士墓（謂孫太初墳），好月大何山。俱客愁先返，對君慚久閒。冬晴添氣象，同轉數溪灣。

過王修微山莊
緑溪天外設，宜有是人居。殘葉埋深巷，新牕變故廬。心心留好月，夜夜抱奇書。女伴久相失，荒村獨晏如。

無錫答茂之見懷卽以爲别
好懷向吳越，仲夏至于今。聚散半生事，寒溫一夜心。始知貧賤好，能在友朋深。以汝贈苕霅，如予寂寂吟。

泰伯里與伯敬别
意外梁溪晤，人生安可量。兩帆分有路，三讓念兹鄉。雖亦居賢達，非全無慨慷。江楓紅已久，落豈盡由霜。

時純處得朱叔熙寄書朱時守真定
朋友與君共，此心殊未疏。人争言郡政，君想似平居。山遠沙塵路，天寒霜霧書。開椷深感歎，已是晤言餘。

過沈雨若蔣榭得觀字（同伯麟、比玉、子丘）
湖上遊雖遍，來兹不改觀。敗荷依水盡，落木與霜安。洲凍樓臺影，人分魚鳥寒。豫知宜雪際，光滿爾凭欄。

送丘長孺還麻城
我尚逢君發，江帆有後先。家雖同在楚，會亦不知年。歎盡疆場事，來思筆墨緣。亦知髯落落，終未屑歸田。

重集俞仲茅芥圃（同景升、伯麟、漫翁）
仍對秋時客，惟添橋上霜。竹禽争一宿，池雁宛中央。就月家家暖，垂簾漠漠香。通人無可累，亭木澹相忘。

重逢譚彦屏
何意秣陵見，猶然寒夢驚。一官君偶寄，數載我閒行。異日簫爲伴，當時琴有聲。天涯欣再别，諸感未遑生。

將歸送潘景升
忘年兼愛敬，處俗等鴻濛。髮向名中老，妝添筆外紅（君喜爲名姬作文）。與君又别去，爲客每相同。莫使芒鞋倦，黄山吾夢中。

太保周公舟枉草堂賦贈（時同令弟華翁）
一舫移風俗，來非爲辟疆。愛予能共被，携弟亦循牆。閣燭搖眠鷺，庵鐘定薄霜。誰堪榆柳分，冉冉學松長。

秋初飲劉鈞天宅（同呂望公、舍弟遠韻《擬陶》）
甚覺煩蒸短，蕭蕭秋已臨。杯浮十年事，砧起萬家心。昆弟交無雜，詩書氣自深。樠山煙不息，微思怯蟬吟。

贈王眉兹
坦然全自放，此亦異庸人。偶遇心生厭，方如足有循。愛帆常上閣，逃竹或鈎巾。主客不相顧，纔堪住一旬。

蘭如見訪題麗人畵爲贈
客寫娟娟影，君來輟筆時。聞君真未貌，持此卽相貽。畏月穿踈竹，依花墮半池。不將神韻想，猶謂畵差肥。

秋菊詩下第後呈周鉉吉督學師
多負秋風意，重陽後未花。猶羞衆草伍，不向主人嗟。泥土從來守，澆培何處加。小園依帝里，光影照幽涯。

送王明甫南遊
愛遊吴越地，亦欲令君遊。到卽登牛首，歸須問虎丘。寡求宜作客，無繫始知幽。暫減良朋跡，林園且莫秋。

寄林茂之書適塘堤城
開鑿由冬霽，陂塘入雪深。此身隨畚挿，多事是園林。設宇如停月，通庵不借隂。訖工應報爾，寄爾一年心。

寄楊文弱歸省武陵
數載與君别，聖朝憂辱時。籌邊趙充國，下筆賈捐之。盡瘁天當念，承歡地偶私。明春花外水，鼓枻亦焉期。

始見鬚有一莖白者嗟異之
白多翻不覺，驚此一莖時。始念盛年過，先防老母知。照看神忽忽，拔去影絲絲。忽有高人勸，君能樂未遲。

前所拔白髭復生
鑷去終人力，重生造化心。不情年月少，有種雪霜深。氣自中宵换，衰從舊路尋。感他青鏡裏，日日照光陰。

集劉繩之宅留别公安諸子
村菴行末盡，歸路滿明朝。最後君來晤，相同卽久要。杯凉城響隔，雨止草光遙。欲結花源夏，江城數日消。

登袁澹浦影閣
不欲任荒城，高卑由興生。岸楊相俯仰，水鳥入經營。息慮聲如影，遐觀坐似行。始知原濕内，俱可得空明。

僧實相持袁述之書見訪與真公同住數日
陰雨是晴餘，梧桐聲已疏。莫辭山衲見，恐有故人書。齋食不能好，老僧堪共居。近亡香火僕，因感夜鐘虚。

瘞老僕八齋公詩
孤亭二載内，木訥運齋心。用盡老農力，俱爲鐘磬音。僧衰忠茗粥，主出慎園林。般若是何物，那須識字深。

聞鍾叔靜恮卒于伯敬南邸傷心賦此
旣知兄友愛，何至使傷神。且尚爲人子，得無憂老親。焦桐空一尾，癯鶴不多身。良藥同寒骨，匆匆逹四旬。

送魏定如還南儀曹與伯敬同部
兩年江上下，有似客頻遊。官况值茲日，客心方欲秋。地天新主禮，霜露故臣愁。爲語鍾祠部，樂亡當細求。

元日雪不已登四弟遠韻帆閣
風雪不知年，同雲兩歲天。田園豐有日，竹木潔無邊。冰厚人能出，窗遥思亦然。謝君新位置，登盡似巖懸。

其二
吾家雖孝友，頗愧世人云。欲學衣無主，猶知閣是君。青存桐的的，白滿竹紜紜。貧賤無他好，歲時堪聚羣。

雪夜與譚訥庵同宿
茲夕䜛同臥，相憐非但今。積寒隔年雪，殘火老人心。持我身邊褐，添君夜半衾。殷勤翁未覺，默默向翁深。

久雪後同弟正則發舟江黃
氷開隨進艇，踪跡向幽堅。明月見今夜，斜陽記去年。陂陀形觸物，燥溼事由天。携汝行空朗，汝心應颯然。

得伯敬南中書作三詩記其新事
人傳君病甚，亦覺久無書。近始來音旨，中仍略起居。藥香諸佛下，歸志一官初。我信田園好，山川或未如。

其二（吳孟子，伯敬姬人也，書來稱其事佛）
有姬吳孟子，同事古先生。蔬笋藏餘艶，蘭筠吐一貞。將身依淨域，爲爾懴高名。悔徃思來世，閨中引導誠。

其三（謂徐元歎，蘇州詩人也）
久交恩怨雜，能不廢初心。饑渴求徐子，神明錫好音。厭聞人愛惡，分共我崎嶔。暮得晨馳告，君真此念深。

過劉濟甫城中新居
子甚親師友，村居每不能。移家桐與柏，事母石兼冰。血入數年字，天明昨夜燈。對君慚放廢，即此是良朋。

過劉于磐翁蘄水教職
頗耽浠上好，山色自相親。君往師諸士，賢能友異人。空明成職業，泉水是鄉鄰（石上有東坡所書「擊空明」字，陸鴻漸品第三泉在蘄水。陸，竟陵人也）。語笑安疏簡，知予訪泊真。

宿恒度上人庵中兼贈王五嶽
笻杖石倉邊，銅瓶五老前。再歸蘄上屋，曰愛主人賢。遊息嚴氷日，牕開細雨天。磬聲不盡聽，飛作一湖烟。

雨過汪闇夫山菴
平野度河灣，高低一歩間。人稀僮臥徑，僧出客扃關。梵響多依竹，雨聲如下山。只疑白門住，猶未與君還。

其二
欲來非一年，偶泊亦成專。無妬分良友，多憂學昔賢。野空鐘若磬，春淺雨兼烟。頗欲覊游舫，君常起望天。

寄商孟和
君胡久在閩，根本慮常真。存耻依田舍，生兒悦老親。飛潛俱聽世，起落不隨人。忘是何年别，又殘淮水春。

過馬沖然部齋水亭
蘆荻春相暮，池梁（一作桑）晴亦深。與君看鶴浴，意忽念魚沈。細務存高致，多言表靜心。秦淮今夜水，不及此森森。

懷寄（一作寄懷）王永啓
未向西湖歷，看君猶衆人。詩從此地易，水見夜來真。天地催人别，鄉閭妬子貧。念予不得已，重浣硯邊塵。

題李長蘅母夫人壽册
别後真相念，聞君事母奇。買姬青雀舫，禮佛白蓮池。震澤梅形影，閒窗竹歲時。舟居湖上約，願各載孀慈。

尋林茂之新巷答其詩
十載過君舍，常霑苔竹痕。不知人已易，仍叩舊時門。漸有鄰家出，始將幽巷言。年年花鳥思，如以病爲恩。

丹陽夜歩逢賀氏諸仲
泊來無可訪，屣履月光中。深夜交難卒，危時路不窮。捨舟踪跡幻，近燭貌言同。何似袁宏夕，猶因咏史通。

賀函伯邀尋玉乳泉入小惠山望練湖作
若不與君值，安知地窈然。近湖光遠岫，羣木壯孤泉。鳥只啼人處。陰多在霽邊。復從來徑出，步趾緑芊芊。

送陳沂公會試
不可無兹捷，良朋得第難。當予羣聚好，反覺北行寒。世路防終熟，人情慎始安。與君戎馬内，出處各思寛。

喜濟父朗伯遠訪
運數扁舟内，成游莫自知。敢因君到舍，即怨友違期。雪月明前野，林橋暮此時。幾年魂夢向，無不是河湄。

别劉濟甫還江夏
曠野與嚴冬，能來自異踪。相過半橋雪，初見九峰鐘。學廣知才静，機忘愛禮重。非君攜一往，城市久難從。

别朗伯自用前韻
何處可深對，將無負妙蹤。幸成橋上屋，未遠草堂鍾。春近連舟動，天寒贈布重。孤帆不帶雪，鴉與夕陽從。

僧寒碧見過
跡無僧遠到，枉自說林幽。甚愛孶孳意，專爲犖犖謀。天寒衣履夜，年富性情秋。約至園成日，來當數月留。

答憨山師寄老莊影響論
憨公七十七，貽我一編餘。物外心相照，人間面不如。常存游戲眼，洞視老莊書。何夜石門月，高泉察太虚。

其二
憨公豈不偉，似悔著書非。偶檢當時草，遥傳古德衣。萬泉中試杖，五乳下開扉。頗類游人倦，賫糧爲遠歸。

喜伯敬自白門到家
寒河一歩地，白下七年人。門巷君難記，芳菲我亦春。素心晨夕願，慈力盛衰因。野水長林外，非菴不結鄰。

江夏逢賀可上送之黄州
豈得言游楚，颯然江去來。猶貪兩日送，甘受片帆回。友道如師切，歡情觸物哀。無窮愛賢意，翻爲畏人開。

送伯敬督學閩中
爲官離索事，豈至羨清華。閩遠予常夢，才難爾素嗟。戎旃身不歷，筆墨債微加。新主求賢闊，薪槱莫主家。

再送伯敬入閩兼寄敬夫先生
日夕默沉吟，君行嶺海深。驅車武夷下，溪水與君心。蒼質照松路，幽光入荔陰。穆然蔡君子，書外悉良音。

漢江看放燈懐黃美中
萬光迎舫入，生滅總無歸。因念山中友，能堅物外扉。孤燈存磊落，滿月助希微。縱值滔滔際，何妨耿耿輝。

官舟紀夢（有引）
徃歲夢與鍾伯敬同一官舟，泊㟁登嶺，伯敬指示余曰：「此閩中山水也，奇麗照人。」顧視其山，上有一《子雲碑》。數年來屢述茲夢，不省何驗。今伯敬官閩學使，予送之黃州，舟泊赤壁，在山水影中。臨發將别，吾友王子雲忽投刺，相顧恍然，人生豈能任意自行一歩耶？賦詩一章，庻幾迷行妄想，不復萌作焉爾。
今君官與地，前五六年知。并此舟中客，鐫成夢裏碑。牧人心有慧，石馬耳無奇。可不翻然悟，空成擾擾爲。

得蘇州徐元歎書
自顧無相識，書常報汝安。庻幾君不病，寂寞事多端。日月空山急，身心落葉乾。想應初見（一作逢）處，必在萬峰盤。

其二
巖裏逢髙衲，下山辭故遊。志嘗聞子勇，生益念人浮。燈火物相警，風霜天正愁。書來惟一恨，追我昔江頭。

戲爲納侍兒詩和服膺
頓覺身翔貴，多拘不自由。慙非珠賜號，僭用玉搔頭。逢怒無良愬，工歡有近憂。閨凉諳舊性，枕簟亦宜幽。

其二
屢將衾枕換，後者或多疑。女子誰知靜，家人聽所宜。竹釵妝不學，花路歩原知。侍立無他伴，森森弟與姨。

寄盧非敖初度
何能不五十，交爾亦多年。喜愠全由己，荣枯頗笑天。迂宜常帶怪，老莫遂忘顛。盡改園中舊，君來似夢然。

留二十九舅過夏以初秋别去因柬三十四舅
老年勿僕僕，且息我林端。敢效嘉賓讌，如添老母餐。殘書同坐臥，先德慰艱難。歸有古農父，忙持子粒㸔。

遠韻弟寄書歸訊答懷
汝閣雖堪上，嗟予季在他。弟兄真不易，亭館是如何。堤遠諸隂足，宵凉一卷多。治生非盡拙，近效見菱荷。

齋堂秋宿
寒暑兩無接，眠宜就一堂。齋眀欽夜氣，夷靜沃秋凉。蟲響如成世，雞鳴不近牆。此衷淸擾擾，弘願學耕桑。

晦夜同弟姪妹壻庵宿
骨肉聚纔半，房廊紛有人。一齋迎朔望，羣動謝宵晨。禮簡希㝠力，情踈入徃因。微躬何足省，甘苦爲慈親。

中秋李朱實邀泛義河
厭看他方月，能無故里舟。到城遠江水，得酒亂時秋。磬達東西寺，篙司上下流。宛然吾野外，神貌自相幽。

伐先人所種柳爲真公置庵園内名曰柳庵
居士庵初踐，先人柳未枯。罪難辭剪拜，恩益想勞劬。露電過前事，風烟失舊株。吾師勤施鳥，亦以慰巢無。

遠韻弟新居作
移家上五里，快比聚云何。行作他村徃，來如遠友過。鶯花人各致，伏臘事增多。差勝王居士，東臯尚隔河。

哭舊督學師周鉉吉先生終于吾郢分司
援我耕桑内，當人謡諑時。遂殘山野性，空結海天思。疏密君忘物，敦寬世允師。何堪如此散，霜樹不相知。

其二
全宅爲桃李，何曾見夏隂。且將羊舌泣，灑到馬融心。風雪晨村急，江流夜舫深。茫茫投孝愛，靈魄去焉㝷。

送譚訥庵寒河歸村
此行筋力憊，緩步似將（一作為）難。僦蹇資翁返，迎門望客安。光輝杯酒覔，造化薄田干。首向吾家過，春遊稍有端。

送黄伯素蘄水教職寄聲黄美中諸子
豈能常不念，蘄上數家雲。平野今宵雪，寒江明日君。膠師應是暫，勝友欲相分。擊向空明外，溪光不可云。

蔡先生開府鄖陽遣信招至承天相見作
賤貧無可悔，乖我數年書。幸賴山川力，難將學斆虚。肺肝呈祖廟，精氣貫巖居。疲鈍欣重到，斯心當一初。

其二
細觀潛見理，勝概亦孤情。智勇開羣物，冰霜鍊一生。素絲惟率性，彤矢得專征。尚有閒中緒，聽山春夏鶯。

五月八日孟誕先招泛鸚鵡洲邊觀緑
芳洲雖未上，慰彼緑森前。急棹空江水，初晴朋友天。茫茫生往昔，漠漠到流連。此恨與歡雜，舟歸莫待煙。

瞿曰有出示尊聘君慕川先生年譜傷其往事詩以送之
家恨與朝恩，客中常閉門。談遷俱史熟，員尚各名存（曰有名罕，與其兄名甲者，有「雙孝」傳）。我慕君家久，士經多難尊。一春無細雨，今日灑精魂。

鍾伯敬作家傳每一傳成令童子越村二十里送觀觀已復持去予因感歎題其傳後
亦覺君家傳，宜君此際成。文章攅後死，花果結前生。天在淵中寫，聲從影外驚。桑林霜雨内，相念至殘更。

嶽歸堂合集卷六　五言排律
雨坐伯敬齋
數日經年緒，從朝至暮吟。方當有明月，不肯破重隂。檐靜風纔入，軒高雨易尋。茶聲相與夜，冬事始于今。穆穆孤懷逼，悠悠亂響沈。形神生問答，坐臥具㟢嶔。談必微方中，書非證不深。暗燈禪榻裏，淸切别來心。

茂之孟和至湖上作
晴遊仍雪汎，從此度朝昏。壞道行多里，貧家住一村。馬兼舟竝用，湖與河相吞。有賴情文古，無慙風俗敦。入廚勤老母，愛客導諸昆。賔主非常調，悠悠同入門。

二夏邀遊雷山十韻
不後西山色，西山較得名。林丘多用晦，蟲鳥亦含貞。樹點知洲沒，罾安見水平。扁舟樊口夾，野寺嶺腰横。别有塘分谷，旁通徑入城。無心遊止逸，囬首徃還輕。峰外孤煙立，江中落日生。老僧歸未息，一棹夜鐘聲。

住伯敬家檢校唐詩訖復過京山
在家君是暫，思與共秋蔬。百里何勞隔，一牕相對居。看多天下士，來論古人書。搖筆門庭肅，開心固陋除。勿嫌同或異，常恐宻翻踈。仙佛精神耀，賢愚準則如。旣須存豁逹，亦以戒孤虚。解者須之後，勤焉愼厥初。聚防離悔恨，歸勝出躊躇。坐到蛩兼客，行非鶴卽余。㝷山從此徃，光彩不無餘。

客雷何思太史故宅見伯敬理其後事感而弔之
歷覽眞奇士，情惟我友敦。與君雖不識，聞此卽爲恩。殘墨散親故，遺文當後昆。母腸霜露裂，師道日星尊。竹石無心好，池塘有數存。世添君子嘆，葬待衆人論。所見曾題壁，何須昔在門。正如觀徃史，氣結不能言。

將擕聲禮兩弟九峰山讀書謁無易先生卽别并訂入山見尋之約
由此漸深去，春光已九峰。與人或臨水，看弟各穿松。必徃期難失，猶來意所宗。徃將歸聽睹，來以說心胸。閒坐有微月，新聞非去冬。緒方添叩叩，氊卽就蛩蛩。郡日如多暇，山門未可封。泉流三月雨，馬響一僧鐘。藏去衣兼帶，同看鉢與笻。嘯音巖際落，花鳥盡相從。

移住虎谿僧樓
梯折入樓分，情高遇所欣。萬山不離水，孤客以爲羣。素李開時月，黄鸝啼處雲。展書光的的，縣鏡影云云。下界生人事，中宵㑹我聞。歸裝旬日外，頗不厭紛紜。

徳山
維舟無所住，深入亂雲間。江水高僧性，棃花古佛顔。塔靈抽寸寸（周金剛自言：「塔長三寸，吾當再來。」今一寸矣），碑晦想班班。秘宻聞幽鳥，威儀見别山。穿筠不願盡，烹蕨有時還。移歩孤峰下，如同樹影閒。

方廣路
眞幽難測識，古路自多驚。深綠搖靈魄，空青盖衆聲。山登如水汎，地暗雜天明。曲直度千刼，高低分一泓。鹿禽人共道，花草樹同生。如此十餘里，難言有限情。窈㝠常是夜，奇奥幸而晴。梵火濃隂裏，何僧不可清。

自蠟燭以下諸澗趨九渡澗八韻
乃雪光何極，如松動有端。盡將去來路，付與澗中寒。一翠凝南北，諸松任狹寛。斷崕時吐日，礙石又分湍。穿峽吹香混，衝禽出影難。淙淙聲語隔，落落性靈安。必頼添幽響，方堪助遠巒。途人香火事，各自遇悲歡。

秦淮五日賦得投詩贈汨羅
赴淵辭未畢，不忍此心愁。已過千年事，何須代者憂。羣然歡出舫，勉矣靜同修。哀樂原爲繼，形神莫再仇。一言聊舉似，隨地可相投。非必節臨五，敢云湘始流。牢騷君旣足，寄托世焉求。良夜清淮上，夢來當有酬。

寄楊修齡廷尉
筐庋雖無舊，聲光久已尋。龐公因是往，若士趣非今。終夜九仙骨，全家七廟心。溪山養全力，梧竹入奇音。鹿止常隨杖，蟬嘶或在砧。忽聞秋氣到，知向緑蘿深。

寄曹能始閩中
每過匡廬色，作君鄕里看。家山仍莫舍，野水自相安。手注十洲記，神營一釣竿。生來嵐翠福，歸去菊松歡。慕匪從人說，游將徃自觀。亦如閩海熱，猶畏嶺霜寒。含思君同久，寄書予頗難。荔枝秋瑟瑟，終欲就林端。

自天開巖千佛嶺歷中峰下飲池邊雨月相代作
斜陽倒深壑，光影鑠金珠。人力生千佛，神工開一隅。平衺搖遠眄，升降效微軀。竹密僧邊路，花紅物外區。野江秋淼淼，靈雨月瞿瞿。池坐歌常定，門扃磬易孤。有時亦獨徃，何處似相呼。衣溼空山翠，悠悠靜夜徂。

入月會詩呈别李長蘅王季和嚴印持陳亦因鄒孟陽聞子將嚴無勅諸兄弟兼懷嚴家忍公徃餘杭吾家諸弟在寒河
此會留余入，歸雖緩亦甘。似知無結習，相誘到瞿曇。以志忘殊里，借舟成野菴。主賓期有益，網獵自生慙。今夜冬山影，明朝客路含。燈高霜不落，絃罷水初涵。于舫猶難别，爲朋何以堪。數家兄弟裏，遠思動湖南。

又客白門賦得欲歸翻旅遊
上馬寧非路，見舟因起情。裝移嫌故國，刺滅念同聲。每雜遊人語，仍觀别者驚。形骸他處寄，肉骨寸心明。前月有書到，此番無意行。卜錢知未有，釵是舊時荆。

承郡使君葉公玉壺徵及近狀寄謝十二韻
一從山澤好，卭友渡邊呼。敢謂勝情有，自知長䇿無。驚魚聞罟急，閒鳥見林趨。逃雨雨盈野，放雲雲過湖。使君頻致惜，長者自當殊。訪道黃兼老，留心狗與屠。謁寧煩草芥，問卽寵菰蘆。淸靜真能載，形骸安肻拘。已無裾可曳，幸此杖相扶。白社慚前輩，青溪似小姑。如泡終幻化，惟谷且躊蹰。知己膓猶在，難言性太孤。

己未除夕王明甫留寒河與予兄弟守歲
非無兒女念，來此聚墻東。明旦予當拜，故人君不同。先靈萬卷内，天意兩年中。出久欣初返，情高肯共窮。舟車心又始，海嶽氣難終。燭得兹宵滿，杯非徃日空。家閒筵事缺，村淺鼔音通。吾弟更闌去，方欽落落衷。

喜得袁六述之書
酬答真煩事，厭人頻致書。此書殊不爾，所寄是開予。文事君家有，素心先哲如。躍鳴無足羡，弓冶特其餘。同是水邊住，何妨相傍居。殘陽吟立久，恐此意成虚。

徐乾之四十時居母夫人喪
昨日驚青鏡，臨流拔白髭。念君年較長，與我性相宜。賓友何妨遠，兒孫亦肯遲。嗜茶初改井，動筆每成池。阮籍三年内，香山四十時。倘非無益事，滿百又焉爲。

泊江夏晤諸故人作
兩年離此地，一泊見深情。未免尸饔事，俱停洛誦聲。止觴言暫負，閉户計難成。益友翻如損，虚懷肻妄盈。引看殘瓦雪，或納遠江明。文事春消息，香才夢志誠（予徃年客江夏，夢「香才」二字）。酬知惟自重，寡過荷相旌。不是因予出，徒令楊柳生。

重過鄒彦吉先生惠山園
冬深與春晩，兩度見枯榮。記得前年到，氷霜非此情。重來靑不隔，久坐翠如輕。鮐背人天供，鷗心主客并。肉絲留運數，苔石厚聰明。歩緩移山氣，廊迴通水聲。一堂堪數日，後谷可前楹。雨去澗彌有，烟消㙮始生。空冥迷舊鶴，杳靄長初鶯。載此高深徃，知無幽獨驚。

聞陸君啓使君量移吾郢尋復爲九江留鎮悵然有寄
時地吐精神，量移何貴頻。暗嗟三楚士，空羨九江人。齒頰餘曾忝，咽喉處幸馴。去留同濟世，彈壓尚分身。子自愁離母，因尤慮失親。匡君君並謁，泉石信予真。

李本寧太史之任南太常八韻
黃髪盈朝日，寅淸托豈㣲。英君䜛失志，良史鄶無譏。神自周千古，腰新長一圍。老成能夙夜，孤立肻從違。名壽山河借，鬚眉雅頌歸。秋雲耆舊色，江月上卿衣。傭販爭相問，賓遊欲再依。似因文獻缺，物望答南幾。

嶽歸堂合集卷七　七言律
將移徃幽處留示同志
招搖多在板橋邊，寶鴨銀筝十五前。野水乍生船弄月，諸峰不動柳殘烟。繁華事作寂寥想，今古人如新舊年。將欲掩關心未了，一留書（一作詩）問到諸賢。

答友人
雨過桃葉水初生，與子朝朝暮暮行。雪女歌應憐句好，秋娘妬不待妝成。紙鳶牽落歸雲鳥，畵鷁驚飛戲柳鶯。卜得幽居漸深入，君來莫話此中情。

遊徐氏西園同林子丘茂之
新主倥偬鎖舊園，小童遮犬爲開門。潭邉白影交紅影，石下松根臥藥根。幽徑全忘城裏住，山房尚自國初存。好遊從此無期約，任意來行祗莫喧。

尤時純見訪
與我年年姓字通，傳君事事古人風。掀髯一見春光駐，捧腹千囬夜漏終。桃塢晴雲分竹嶼，柳塘新水問瓠宮。相留稍住華林館，畏送江㠶細雨中。

同康虞諸子遊靈谷寺
出關途徑已經奇，難測幽深到轉遲。澗水荷香殘雨後，寺門松影細風時。因臨古殿侵涼氣，隨坐僧房抱遠思。爲語同遊閒眺者，高皇典則盡如斯。

復雨示伯敬
已除山下亂流聲，又聽前山未肯晴。葉再經風無可落，麥須頻雨始能生。問知蹊路高低濕，來見橋梁大小横。也自曰歸歸不得，行行且止異常情。

登白龍寺閣
偶遊荒寺將窮處，一閣高深出自然。村鳥不飛紅樹外，行人半在綠溪邊。寒通遠里無非旭，冬滿平疇但有烟。欲豁南來山水目，此中風物不須全。

山夜聞鴉（同諸子分韻卽成）
寂歷空山何所聞，寒鴉離樹不離羣。東西南北皆來宿，雨雪風霜若有云。萬點淒涼從此遠，一聲哀樂向誰分。同時聽罷憐孤客，是物含情可似君。

伯敬將還朝始同孟和茂之徃湖上
匹馬輕裝不計遙，來如驟雨去如潮。齋前竹樹閒時共，山外隂晴寒裏消。我所思兮人已至，子將行矣客當邀。村家酒是重陽熟，與逐溪禽過野橋。

庭前冬草同諸子詠
冬氣先從湖上冥，草根何幸托閒庭。茸茸一任林霜落，寂寂長無野火經。袖手人誰分欵坐，驚心客似在離亭。別將幽澹開天地，節候翻如向此停。

馬巽父書至以湖山草元白集見寄感而有懷
談兵下筆肯誰如，近徃江南何處居。寄我湖山三歲草，損君元白一函書。顚須從衆嘲難止，貧不依人餓有餘。記在東園繡毬發，精神落落到門初。

寄懐尤時純
共㝷芳草白門殘，天末歸休梅蕊寒。自恥明時常落羽，方徵古道勸加餐。君邊祗有氷霜凛，世上還同雨雪乾。莫向衆中誇野鶴，養成六翮亦非難。

誕先新置一樓客予
愁我遊多屐或艱，好秋涼月意相關。有樓能致朝昬色，無檻不收遠近山。欲列竒書居穩後，早移行李話深間。主人時向林塘笑，煩爾淸幽滯友還。

尋葛更生不遇
長安寄語未相聞，舟過江城自問君。信歩不知何處徃，遠心猶肯與誰羣。閉門全有山中意，向客欲分衣上雲。素侣從來無幾見，因思世法太紛紛。

誕先追送江夏再晤
此來如悔别離輕，不待相懐去後生。與我同宜丘共壑，愛君尤足具兼情。一江楓痩吟無迹，孤館燈微夢有聲。昨日九峰遊儘細，神膚看比向時清。

黄美中姚長虞置酒雙峰山待予九峰遊歸
負却遊山約已非，猶能待我自山歸。石稜秋露先生履（誕先有見予履穿詩），泉氣寒通客子衣。所遇惟松無落葉，相將有鴈共斜暉。九峰信信雙峰憩，品罷烟雲又掩扉。

六月一日同二十九舅諸弟對雨生寒喜魯幹季至
寒暑近來多失期，卽如今日怯涼颸。聞蟬野館空亭外，下馬輕雷宻雨時。筆研影淸一門戸，桔橰聲歇幾塘陂。與君談到斜陽岀，收盡隂森大有爲。

九日與伯敬居易在玉泉
豈意登高如此淸，重陽何止愛其名。鑊依寒寺藏興廢，葉下平沙聽重輕。颯爽能飛四時雨，蕭森不學衆峰晴。閒心一意尋泉去，尋到源邊月亦明。

答蘇潛夫岀關後見寄
書到寒原知啓關，得君詩可當秋山。荷聲鴈截渚邉去，蓼影僧由雲際還。一部殘經中有味，四旬九日外俱閒。貧居自厭如人厭，始信高風非世間。

飮朱公西齋起歩樹月下
東齋松竹西榆柳，西較寬閒月滿衙。光欲照人先照地，影能生樹并生鴉。常兼勸勉無浮譽，雖有源流莫定家。獨向霜風霑酒意，安知去郡不天涯。

至辰州呈蔡敬夫使君
使者來時顏闔來，褰裳寧待復相催。四經蒼雪山如閉，九過寒城門早開。師友勞生無歎息，君民異數許徘徊。靑鞵便欲尋嵾去，後徃知能鍳不才（曾有「境内所當謁，公兼嵾上山」之句）。

其二
此意非徒見面然，君前下拜語難宣。洞雖開後誰窺酉，苗到馴時亦動天。兩月三花梅近狀，一春雙屐我良緣。濟人超世如相遠，騋牝何由想塞淵。

漁仙寺
竹外藤邊深淺行，近來焚剪得山情。纔開古洞禽知路，盡復禪居虎夜鳴。泉道泠然離磴去，石梁奇絕爲樓生。細將理數思（一作分）興廢，更上一峰春水明。

嶽路
冥然近逺不知分，消盡閒游舊見聞。鶯外松聲有時黙，鹿邊花氣自相薰。田高野路過蒼水，嶽露旁峰破白雲。漸覺驅車人物外，世間亭午卽斜曛。

出方廣路
溶溶水木澹多思，長嘆聲如良友離。素蝶黄花春盡日，暗泉深樹雨來時。將横石上過馴虎，欲濕橋邊立子規。去住飄然吾夙昔，白雲生滿下山遲。

叔靜月夜舟至寒河
一河涼月是秋痕，維爾輕舟踈柳存。露氣行來分夜釣，鐘聲斷處聽敲門。别經年隔添亭子，語接天明留病根。光影請從簾内察，密疎俱可洗心魂。

無易先生下訪寒河談至月出始去
詩過黄初誦數章，自將行止發幽香。扁舟所渡肩輿簡，十畆之間落葉光。晴午臨河紅就濕，涼宵候月白爭霜。重來若補燉煌事，昔别依依問草堂。

答劉濟甫黄美中陣沂公龍朗伯四子見憶
莫用彈文日日驅，素心遐氣亦差殊。慈親漸老無多望，執政方嚴敢亂吁。時挺漁叉迎野客，月（一作舟）分燈火與浮屠。避人猶吐氷霜句，傳到君邉不可無。

哭西安徐無疾子卿先生長公也
酸風惡浪怕經思，乆矣魂牽一病危。别院草中香藥處，幽菴栢下袷衣時。瞳人剪剪如仙向，筆意深深學父爲。能不羨君烟鳥散，總無相妬與相知。

其二
雖然賴有鍾期在，頗解餘音是此人。還越遂爲靑草塚，悲君只似落花晨。情纏徃日朋儔事，夢遶他鄉祖父身。識盡人間無一味，再來何可踏秋塵。

上嵾頂
松過十圍曉亦昏，萬峰相次不相存。囬看來路驚人險，漸了層巒見汝尊。籃笋通天雲入谷，香罏挿澗石爲門。蒼然霽色鴉飛去，春氣沈沈何可言。

從頂下澗作
無杖無輿一野身，徐窺坦歩自情親。日星所照皆能曉，杉檜雖靑不爲春。在僻樵蘇應見道，最高鐘磬亦傷神。山禽弄羽精靈内，猶有人間學獵人。

俞伯彭芥圃作（同康虞、子丘、彦先、茂之、居易）
所謂伊人在此潯，夏雲無事落餘陰。高林盡作悠悠勢，止水能生一一心。悵矣開簾向魚鶴，永然慿閣想清深。雖知不是僧居住，童子微知烟磬音。

喜周伯孔至白門
前帆後櫂不相聞，及岸參差舟戀羣。半世知交方盡在，兩家愁緒未能分。望予暫止驚人語，憂爾仍爲拔俗文。水漲洞庭飛鳥怯，來踪入夏一孤雲。

答程孺文
眼前白髮卽先民，見爾霜頭無可新。略記當時元夕㑹，安知不是六朝人。鹿門引去灘前侶，仲長遷來花外鄰。猶肯老年高興始，步尋山寺看精神。

答贈魏定如儀部
八載重逢同里顔，蕪湖水氣秣陵山。詩能念我今羅網，熱不因人素徃還。弄子笑啼羣務在，課僧鐘磬一官閒。岀江蘆葦蕭蕭夜，卽報君知覺意關。

與尤時純别八年矣入秋將過訪錫山先成數語寄之
惠山端不重登臨，秋到君家先寄音。河漲親窺沈璧處，野饑曾竭捕蝗心。暗傷魂魄酬諸將，遠問容顏念苦吟。天墜玉棺身更健，始知高士死難尋。

吳康虞招汎月中得非字
素月森森星亦稀，一河燈燭不知輝。屢遷舟趣多經眼，時就林陰似息機。香着水邊花已過，響行煙外曲何歸。試思明夜雖來泛，坐上朋儔恐半非。

月夜牛首徃返作
乗暮出遊乗暮還，祗移眠在午窓間。光随野滿半林月，涼逹天明兩夜山。不雨田尤傷澗歇，獻花巖又待秋閒。流螢獨照蟬多露，已是羣生銷夏灣。

過青海王孫水榭同其令弟渤海舟還
疎林面面有村光，日見鍾山影在塘。夏水夏雲兄弟朴，荷風荷露主賔香。似聞茶沸因尋竈，時得鶯啼只遶堂。園好自然明月入，忽驚初照是歸航。

周大司農明卿留飮示以新詩奉贈
每羡吾郷古道垂，白門相見學威儀。安危未肯忘桑梓，肥瘠非徒倚繭絲。漢水流來閒綠野，鍾山秀處照龎眉。氷盤六月凉猶小，拜誦淸風吉甫詩。

懷楊脩齡先生
一書曾寄到園林，三載懷中未報音。聞議沙塲徒氣塞，若歸原野本情深。徳山風雨吹秋舫，穿石雲濤漲古琴。閒却此人邊事急，明君何可但無心。

七月十二夜宋獻孺招泛烏龍渾（同景升、伯敬、止生、子丘、茂之）
夜夜潭光不盡然，卽今流止已非前。雲霞落水紅生浪，草樹依岡綠到天。遙散漁燈先照閣，未殘荷葉尚留船。風凉月好俱朋侣，莫道良儔祗坐邊。

喜逢周司徒誕辰作
枝葉俱蒼松作鱗，何曾俯仰到元臣。宜南宜北公忠事，無競無絿獨立身。袍笏羲皇前代物，羊絲五十幾年人。異鄉尊酒凉秋日，如向家園問采眞（公有采眞園）。

初至西湖
湖水䕃山山氣搖，娟娟蔚蔚與秋遙。孤舟竦聽行千古，新月留䰟照六橋。客少波閒難此日，林空草冷易爲宵。泛觀流覧蒹葭外，澹爾冥茫無可消。

自靈隱寺上韜光秋望（同王永啓）
石曰飛來非故鄉，北高峰下漸蒼蒼。秋從素處微生照，葉有紅心欲望霜。上出亭樓尋磴道，遠收江海作山光。竹竿妙與泉相會，細引奇聲步步長。

秋盡逢韓求仲
滿湖秋水立情神，相悦常疑再見人。此地無慚梅鶴種，與君同憶白蘇身。波光的的如催曉，楓葉離離漸勝春。夜半酣歌無語處，十年心緒向高旻。

過張文寺園看月（同宋比玉）
路由松竹若山空，㝷徑登城寒信通。明月纔生卽在水，殘陽不了尚留紅。幾人氣落高天外，一片光深小閣東。已是將歸歸思少，愛他冬夜與秋同。

長至日蔣榭餞集留别郭聖僕沈雨若宋比玉汪闇夫寇五姬兼送葛震甫歸洞庭
苦聞離别更依依，起步清霜霜失威。百五日長爲客久，一千里外向江歸。曲因梁近如難駐，月爲塘深未便飛。我憶梅花洞庭好，煩君寄語達芳菲。

過贈陳司徒正甫先生
今古情兼海嶽情，出階魚鳥不相驚。欲師至德嫌奇譽，益歎前賢邁後生。憇寂松間三昧活，寄愁天上六經爭。此疑難决深年載，潔已從君洒掃明。

過袁未央竹谷作
暫借清和一日寒，不由風雨與檀欒。江城處處斜生水，亭館蒼蒼别有端。庭積光輝人未盡，郊通古澹鳥相安。因思昨夜形神向，相失金陵見頗難。

别荆州歸舊學師陸公舟酒相送過其旁園亭數處
溶溶汨汨發江陵，雖理歸心似未能。深緑無窮分野鳥，浮涼欲滿及孤僧。輪蹄忽覺因溪寂，園榭多知爲舫增。去就師儒十年事，只如幽夢落汀罾。

過江陵訪夏明府不遇因之公安
濺我沙頭三日雨，邀君夏口一江風。似兹舟楫能無念，雖有鶯花已不同。郡内自今人吏肅，樓邊最古水煙空。鵔鸃冠好何須着，去宿公安野館中。

孟誕先冷光亭看西山殘雪
春初雪事動精靈，晴引輕寒入小櫺。着日山烟能不散，出江溪水未遑寧。磬存流濕餘群響（一作餘濕流群響），林秘高光結一形。羡爾當時心目向，遙情野思共泠泠。

至黄美中浠川新居
别來身世未相當，往視良朋愛路長。雪不離晴七百里，廛能達野一輕航。淒然見子衣冠白，邈矣親人魚鳥蒼。若得年年來石畔，苔邊願剔溯流光（「溯流光」三字，子瞻醉書石上）。

其二
愁顔暫止即深談，不但移居就翠嵐。雨雪無傷高士圃，鄰家況接故人庵（王五嶽庵在西鄰）。年經苦趣翻如悟，貧有幽懷亦易堪。門外川光春汨汨，霽心休向柳邊探。

送萬爾獻北雍鄉試
新文萬斛湧泉間，尚肯深思伴苦顔。懷抱人言宜北道，性情吾許望西山。故交散去方知好，逋客歸來亦厭閒。先在長安應辦醑，天寒到晚醉維艱。

過無錫哭尤時純
梁溪再到即酸然，憶爾能將友道全。有力忽來趨夜半，無能似可倍生前。柳枝寂寂存門巷，春月茫茫送客船。萬事請君尸視在，靈光一片肯空懸。

伯敬過園中
與君㝷徑致君疑，橋上草堂君不知。花柳殊光緣物化，禽魚一暢若人爲。頻添水土生閒日，漸作鄕鄰爲老時。且坐春風簾影内，七年䰟夢正如斯。

王修微江州書到意欲相訪書（一作詩）以尼之
無言無思但家居，僮婢悠然遂古初。水木橋邊春盡事，琵琶亭上夜深書。隨舟逆順江常在，與夢悲歡枕自如。詩卷捲還君暗省，莫携慙負上匡廬。

七月十五夜同諸弟蓮湖作
别將聲影寄幽涯，小艇人人可自拏。若爲新秋添野水，天然明月下荷花。此身香出三生外，無事情高五里家。少取榮名應得老，弟兄門巷各漁車。

八月十三夜再泛蓮湖
樂止扁舟亦有涯，縛舟如筏幾人拏。前番秋少先光水，此夕荷涼益念花。無以娱賓招牧唱，最能爲主是漁家。泠泠艷艷將歸路，竊取清暉載滿車。

慰服膺弟喪女
性本端凝豈易驚，亦從愁恚試平生。夢中墜瓦消人累，空際飛花澹爾情。織素雖嬌亡則已，金鑾太慧畜難成。笑予求出憂歡外，猶向中宵理歎聲。

濟甫至寒河予以事卽入鄂令諸弟留之
似茲賓主可無論，君泊舟時我出門。正值空簾桐雨落，全留野户竹香存。丹鉛所秘私嘉客，魚麥無多輔衆昆。肻待歸來鶯亦老，架西橋北淨心䰟。

寄九江陸君啓使君詩未達重有此寄
書信悠悠難計日，予懷耿耿又經冬。正如江上十年客，空望天邊五老峰。地迥神魂通物外，時危卵翼讓鄰封。近來棲止君前報，行到東皐宛似農。

程簡子明府枉過秋園夜談賦詩謝答二首
素鷴掠水雁團沙，幽矣輪蹄到未譁。落日微雲仙令跡，殘燈疏磬野人家。百靈聲静欽蘇涣，一線騒存念景差。笑對空樽頻易跋，武城城内是天涯。

其二
園林疏樸不知幽，忽枉空堂若有求。談到峨眉天欲雪，思同屐齒夜驚秋。農桑眼底别成世，書畫胸中欲勝舟。始信蓬蒿堪自慰，看君旌斾幾虚投。

伯敬閩歸屢至寒河别去江夏寄贈二詩乃有此和
好移閒歩歩淸暉，開徑添茆久望歸。冬早秋如因閏在，塘空月亦照霜飛。氣連砧搗俱流水，聲過樵蘇只野扉。堅住不知君是客，似予相值與依依。

其二
欣然坐處是荒疇，竹木沿緣漸可遊。常易亭名煩客問，每窺菴火愛僧休。月明岸水皆如路，年熟瓜芋各有丘。我設柴車兼水榻，君來尚治一輕舟。

嶽歸堂合集卷八　五言絕句
獻寄伯肯
前車馬欲佚，後車幔欲開。歡儂各相照，忘度歌風臺。

江行四首
花樹空如洗，鴇鷼凍不飛。逢船試借問，半是爲冬歸。

其二
棹轉盤塘口，鴉銜片肉斜。愁他征不息，有稅到神鴉。

其三
盛世寛儒士，褒衣每自如。爪牙來大索，怒是一床書。

其四
安慶臨江滸，城高比㙮高。漢文由代邸，何有打城勞。

送宜之入燕
久雨傷羈客，依依復送行。莫愁前路滑，漸入異鄉晴。

獨吟
強讀架邊書，遶籬飛白蝶。舉頭如有人，階前落一葉。

代楊姬柬友人二首
閒坐妝樓下，買花不買葉。客從何處來，戲郎兼戲妾。

其二
今朝岀桃葉，明朝折柳枝。不及渡頭船，尚有無人時。

姊妹詞
姊欲養鸚哥，問妹妹不許。笑姊一何癡，鸚哥能言語。

托小米弟收雪二絶句
忍寒提甕行，行到無人處。明夏北窓開，一甌先及汝。

其二
野外最能淸，籬邊猶自白。掃時莫委僮，僮掃兼僮跡。

答伯敬别詩
去時葉將紅，來時紅未老。能令感秋人，猶言秋暮好。

其二
相與聽泉夜，遥同過嶺時。此心歸欲語，亭際鶴能知。

與聲禮兩弟入九峰山讀書
㓜情願住山，他日山中叟。莫作遊山人，四時非我有。

上山（以下三十一首皆九峰山詩）
人眞抱勝情，具卽爲之生。靑蒼看不厭，移足踏松聲。

下山
俯身松下路，石與屐相商。落日催人返，幸逢東月光。

禮學公塔
錫定有時飛，骨安知不蛻。拜舞動禪心，似爲下根贅。

穀雨前三日催僧採茶
晴有雲不採，吾聞諸季疵。貴精兼貴少，莫待葉舒時。

看造茶
言餅與言粥，眞茶何自生。天然多妙事，箄火莫相爭。

嘗茶
甆甌相照燭，松竹亂春雲。旬日龍檀歇，眞香不在聞。

松柴
松枝可憐綠，樵氏伐山光。不忍香生㸑，但言春氣香。

拾松枝婦人
婦人不斤斧，所愛松枝殘。靜倚窓邊較，濤聲何樹乾。

長廊
東廊穿西廊，風雨徒然有。信是風雨時，閉門不可久。

勸山僧工課
山僧欲戀山，成佛是第二。人趨鐘鼓聲，云是山中寺。

頭茶
萌芽不可折，除却桑茶論。桑老傷蠶意，人情亦有新。

二茶
同是嫰而拳，何知非雨前。辨茶如辨水，江半南零泉。

三茶
生意窮三摘，纎毫貴一眞。采山牙筍外，不慕遠峰春。

同誕先坐池上
寺有經行僧，梵響纒松栝。定靜看池水，若因雨後活。

同遠韻服膺坐泉橋
苔草水光浮，行人飛兩眸。但知橋上過，安知橋上休。

各擕一卷上山選宻陰處恠石坐之
選石競幽奇，坐如靑兕守。卒然好鳥啼，心靜各搖手。

晨起觀浴佛
高深同欲曉，眞若佛生時。自哂何分别，不觀僧浴池。

納涼于廊
磬聲隨扇住，遶我散松風。風力迴衣帶，還來鳴磬中。

食笋
巖響雲根剥，竹園應減青。不居淸士態，稍可報山靈。

開佛殿仍反鎖之與諸子寂然坐地或任意遶行
香燈歸杳黙，金碧入深沈。坐與行非我，諸天門裏心。

客至
鶯旁有客至，茶筍與相嘗。見他初入坐，眼亦在山光。

出谷
足音淸歷歷，林鳥未思飛。高興有程限，不聞鐘處歸。

飲山中人家
荷氣生前坐，榴花紅一溪。牧童歸應客，黄犢過山西。

由鉢盂峰行遍九峰取徑下于寺
過石已三休，遇松難盡撫。周始得山情，望山中有主。

寺田
冲深坐一堦，苔蘚移消息。起看寺門田，良苗泉水色。

與劉濟甫柳太原樓宿
山松低入夜，聲夢作寒河。平聽高樓晚，江南舟際波。

晨起開樓看諸嶺松色
看松有分合，品松無淺深。氣于多處肅，曉在烟中隂。

月下看松
蒼蒼明月滿，疑是松所爲。似將天嶺合，雷雨不殊時。

遍上僧樓看松
樓居無異向，寛狹各波瀾。始愛陳屍語，萬情松下寒。

同舍弟默坐小塔上察山間秋色一人禮塔不言周視而去予怪焉尋跡之無異也
山空秋一歲，何處辨秋天。靈蠢俱無說，方知山悄然。

夜别九峰
招歸是明月，追送此泉聲。峯亦知予去，秋天一杖輕。

重陽風
造物太堪料，年年此際風。應將孤客思，吹向菊花中。

踏青詞
山邊水邊坐，桃花李花光。不知花事外，誰問到柔桑。

其二
隨人風俗出，不解閣中藏。見客遙分路，自知是女郎。

春暮見岸上草
春草岸邊岀，亦在岸邊深。君莫踏春草，離人三月心。

戀響臺
山外始春盡，山寒多落葉。溪聲下葉聲，反恠飛黄蝶。

汲君山柳毅井水試茶于岳陽樓下
湖中山一點，山上復淸泉。泉熟湖光定，甌香明月天。

其二
臨湖不飮湖，愛汲柳家井。茶照上樓人，君山破湖影。

其三
不風亦不雲，靜甆擎月色。巴丘夜望深，終古涵消息。

繁川莊爲無易詠
不杖入寒雲，雲深見父老。曉來川（一作春）水生，語笑相聞早。

其二（川分清白，江水灌田）
雲濤盤不盡，穡事動川香。江水存民力，何辭百道光。

其三（度竹隱橋，有地孤浮水中）
依依大石橋，柳色終閒歩。稍至此橋休，光多不敢度。

其四（含淸亭，入竹五六十步處）
萬竹光同碧，烟生不自空。有時烟墮水，亦浸竹隂中。

其五（純音軒，軒頫奔流）
蜀江怒莫測，水石駭心魂。不戀奇聲久，誰知江入園。

其六（古榿百數十株，川響在此）
柳竹榿相接，何川不共隂。幾層寒覆處，奔響獨驚心。

發舟答别陳元朋
我卽石尤風，如何舟得去。鼓枻誦新詩，是予風順處。

雨遊隆中不得
昔人不可見，梁父空爾吟。峴山一時雨，歸客萬重心。

其二
細雨隆中来，濕雲如見惱。因他岀草廬，不信幽人好。

忽憶
小姬未解事，一拙係予思。不避堂前婦，問予歸幾時。

詠江上婦人看侍兒浣簟
日日浴氷簟，因來看江水。江打兩三回，氷簟浴未已。

在錢塘吳興間皆逢王修微女冠每用詩詞見贈臨别荅以六章
相送萬里碧，月光生道心。始知人意淺，不及霅流深。

其二
離時碧萬重，晤時黃一色。與汝看孤帆，不霜何可得。

其三
西陵松已暮，潜在橋邊行。夜半候舟出，沈沈作鳥聲。

其四
不用靑衫濕，天涯淪落同。前夜三絃客，一聲霜露空。

其五
素澹岀閨來，怒人稱小小。我在鏡邊過，妄言君尚好。

其六
播掿無從入，山莊獨閉門。自然氷滿研，我亦到荒村。

題伯敬畵贈俞彦直
寒林初幾株，久漸生林薄。吐納一亭中，何須上山閣。

代燁如四解
寒宵一片箋，頻放筆牀處。學郞書未終，忽寫蘭花去。

其二
數枝臘梅花，香遶别離處。花在此瓶中，餘香岀簾去。

其三
與郞愛月光，行入霜多處。無事亦無言，同眼看月去。

其四
有客畵溪山，是郞歸路處。嫌他添一舟，眞使郞西去。

少弟元亮端午回朂以三詩
案頭有奇字，園内是流光。不似羣兒返，得離師友旁。

其二
諸弟撲黃梅，汝在梅邊立。莫羡衆爭嬉，威儀小時習。

其三
五歲悲無怙，汝今如我長。忽看燈下影，寸寸是孤孀。

徐元歎寄二畵詩
其一　一爲仇十洲女畵櫻桃
寫鳥啄櫻桃，啄之意如渴。上口是何時，櫻桃子不落。

其二　一爲馬姬湘蘭寄王百穀芝蘭圖
寫蘭兼寫芝，老妓心如乞。默思大易言，同心正一物。

二十四夜飲聲弟新舍
五里三柴門，河流無後到。今宵是小年，燈燭如相告。

二十五夜飲禮弟簡遠堂
汝堂非始開，我心如再幼。二十五年前，此階跪清晝。

二十六夜飲暉弟齋中
肅肅家筵裏，賓姻得共觴。羨予兄弟暇，來此覓年光。

二十七夜飲少弟亮宅
後夜與前宵，諸兄家飲食。依依歲暮心，一夕貧家力。

二十八夜當飲方弟河湄以事散去
造物來相諷，歡多即是愁。家庭無放浪，笑口各知收。

二十九夜同木從齋宿柳菴呈真公
梅花寒寸心，照磬亦能響。老衲與香住，此香隨磬往。

除夕示弟
母病乍能寬，歡心如捧檄。小愈即春光，村年不用曆。

托木從收所失稿
歎我忘奇想，如君製大篇。莫邪呼姓字，躍冶亦當然。

其二
精神何處流，但遇眼光住。收爾殘年心，此中多字句。

嶽歸堂合集卷九　六言
月泊洞庭
全迷起止何在，忽過朝昏未驚。眼濶雲消（一作霄）㟁遠，心閒月上湖平。漁人漠漠無火，商舶勞勞有聲。獨立淸波最久，亦如山夜深更。

戲題歸舟
亦有登臨孝子，豈無田舍淸人。歸與吾黨狂簡，耻矣明時賤貧。烟滅烟昇（一作深）竹事，湖南湖北花辰。五十餘里孤客，九十年光去春。

送郭伏生遊天台
兩屐非因采藥，一囊長爲看花。若逢山裏人出，應問是遊是家。

山還六言
靑嶂秋江影倒，黄州夜渡聲齊。潦餘人住峰頂，送罷僧投澗西。

其二
僮僕皆宜客裏，形神盡在山中。孤菴坐處秋色，野艇移時晚風。

其三
牛羊落日途遠，麞鹿當時價平。若問交道今古，王生潘生胡生。

其四
西山雷山興盡，竟陵秣陵思煩。夢去常先書去，弟婚何異（一作常先）男婚（時六弟服膺以九月畢姻）。

家園示弟三首
㐫年殺禮人怨，暇日新文自删。聞徃江南色喜，偶遊村北行艱。

其二
池水留分北里，木橋移置西偏。此中興廢雖小，何事規圖不然。

其三
穿屋綠筠無礙，邉堤烏桕不宜。也愛秋霜染處，但防春水生時。

答王以明遠訊三首
蜀山兵定人靜，老友天寒信來。自笑艸堂雖閉，野橋邊有門開。

其二
聞汝園居竹滿，又聞梅幹尤奇。繇來艸木堪敬，能共高人老時。

其三
讀書益人意智，學道吐爾聰明。欲待聰明盡吐，方從爾問無生。

送胡用渉之越訪徐西安
月爲今冬全好，江惟寒夜覺深。高堂一拜舟遠，不告妻孥寸心。

寄徐子卿四首
交情世情不定，故我今我無他。背人常慷以慨，獨居或嘯也歌。

其二
蘭杜不如靑艸，年年洲上春生。倚樓與客烟覧，遥過江帆骨驚。

其三
記君當日山志，春到西山可尋。亦履危嵓習膽，遍收雲物吹心。

其四
將學陰符智短，欲謀陽羡徭苛。壺口年來可惱，鷄聲夜半如何。

冬夜過村聞迴向菴鐘聲懷亡友徐九惕二絶句
宵光滴瀝今野，朝響依違昔牀。聲耳如相來去，幽明各满徬徨。

其二
燒入多霜不滅，寒兼欲雨惟危。孤齋記我行處，老衲如君在時。

嶽歸堂合集卷十　七言絕句
送伯肯先生還里
蟂磯握手未經旬，忽指金陵別返輪。寄語慈闈兼弟妹，道予知勸久遊人。

泊湖口夜月望廬山
上帶九江六十里，幾人船上無匡廬。好山只入看山眼，明月横江晝不如。

鄭季卿移家至題其春草齋
曾讀巴山采木行，似聞山上子規聲。微官得罪休言早，春草留君住冶城。

落花
紅白無聲下徑遲，因風蕩入柳邊池。園中小鳥憐春色，幾欲銜來再上枝。

荅彭舉贈畵
此老胸中山外山，臨時和墨意相關。奔峰叠嶂知無韻，爲寫春山千萬閒。

柬張克雋見訪不遇
山僮不辨是耶非，祗見籃輿即掩扉。不及林逋雙白鶴，艇邊能喚主人歸。

四月一日惱彭舉時純茂之負約
來看未落繡毬花，卽煮新貽穀雨茶。甚惜春光過一日，端居不上短轅車。

五月七日康虞宅病中對花
樹外高峰啼老鶯，少年扶杖問無生。主人正坐幽窻下，對得葵花不忍烹。

商孟和至同坐茂之齋中
待我歸時君始來，幸猶能及我將回。流螢火冷南風歇，黙坐空庭桐影開。

留別南中諸子
寺度朱明園度春，華林轉眼去冬塵。可憐筵上催歸客，卽是江頭怨别人。

其二
幾人相見問歸舟，纔掛歸帆又訂遊。歴盡殘冬與春夏，他年只領秣陵秋。

答彥先雨夜見柬
一嶺寒雲催凍葉，全村宻露下餘花。從來作客依僧舍，閒看僧歸尚有家。

其二
雨滴孤身醒酒後，詩成終夜不眠時。南中客子歸非久，易解遊人雨夜詩。

題李長蘅畵寒林
野老風霜不出林，未知何事尚關心。上無落葉下無葉，山遠天寒冬事深。

閏十一月新月
祗有微痕未有明，重添湖上仲冬晴。依依寒水堪憐處，似怯年光不忍生。

夢到上新河而醒因寄張克雋尤時純林茂之
大江汎汎夢焉之，曰去東南尋所知。夢裏相逢亦有數，竹風敲醒泊舟時。

月夜同長叔聽人橋上吹簫
抱影來行皎皎中，短簫中夜在橋東。六街人散清凉後，流水流雲同不同。

孟誕先招遊武昌
閉門春夏意能閑，堪置山間與水間。一夜秋風傳客思，書來約我上西山。

舟聞三首
楊柳不遮明月愁，盡將江色與輕舟。遠鐘渡水如將濕，來到耳邊天已秋。

其二
孤岸漁家已閉門，泊來洲上近平原。笛聲吹水水吹月，一段蒼茫不可言。

其三
檣燈隱見碧波紅，頂禮聲聲惜福同。始覺凢夫有白業，萬船俱靜木魚中。

贈慧光僧
携僧尋寺亦僧心，共聽寥寥空外音。惟有山僧識僧徑，導予穿石出踈林。

赤壁示同遊諸子
三遊赤壁偶興思，下拜蘇公荒穢祠。徃蹟不須深抱恨，只如壬戌以前時。

問伯敬南姬生子消息
子未生時少女愁，不須全問到箕裘。懷中若有携持物，卽減郎前片片羞。

歸經玉泉
蟬立山光山薄寒，晚秋聲短應泉難。幽鐘秀塔泉同性，音在其中請細觀。

歸經蒙惠二泉
元氣蒼蒼勝玉泉，細源分出一溪烟。靜看今夜衣邊月，知落蒙邊落惠邊。

紀行
竹將松補靑諸塢，河與沅連碧一船。寒裏覓春眞不易，寸心搖處是春天。

穿石二首
雨細空江山弄烟，轉添靈靜不知邉。鷺飛新柳鶯飛棹，飛向石中天外天。

其二
下控漁仙上水心，此中吞吐亂烟深。試從山遠江澄裏，四聽人間篙櫓音。

坐雲中勸僧
投户輕雲共遠心，老僧依火怯春隂。山雲岀入艱難際，莫便關門此念深。

出洞庭
帆下平江識遠天，草靑洲島落漁烟。夜來湖上烹泉月，今古風波何處邊。

贈妓同汪闇夫袁述之作
衫囘扇掩目相因，眄欲流光辨客眞。若待山紅霜灼灼，携君去作晚秋人。

行嵾中絕句
山在皇虞猶未春，可知天地亦栖神。忍將光響私蟲鳥，不引奇山見古人。

烏龍潭閣上看潭中人舟汎二首（同宋獻孺、傅遠度、茅止生）
一泓空碧不思（一作成）流，前後高林埋素秋。棹往棹來岡下過，恐驚蟬去失潭幽。

其二
不須高閣是遐心，下近澄波上近林。閣外舟中聲影别，看來只在一潭深。

白日掩荆扉爲鄒滿字題
野客閒僧莫見存，堪容膝處若深村。徑當題作幽人巷，多有鄰家對掩門（程孺文、洪仲韋皆住此巷）。

畫蘭詩爲伯敬姬人作
幽心上紙自枝枝，聊借輕毫若乍移。寫到花邊蘭不覺，從開至蕊未多時。

其二
山水從郎是此生，腕中風露香盈盈。郎今直欲伴花宿，持腕向郎郎自明。

其三
字蘭未已學篔簹，亦愛天然竹氣香。願寫楚詞蘭數種，便從畫裏斫青光。

其四
葉是儂生香是身，畏郎持出示旁人。儂今自製收蘭篋，女伴離時開看頻。

得止生内姬楊宛叔書扇遥贈一絶句
新詞自寫未曾歌，郞有良朋謂若何。角枕豈無孤寝夜，不如筆墨共郞多。

旋失宛叔扇又作一絶句
愛書香箑逐秋新，本爲郎言贈友真。自是旁人懷袖淺，不如篋笥近郎身。

入山尋可結艸亭處
山上尋源山下耕，石纔隙處遠峰明。當前祇是量雲壑，雲滿安知松有聲。

其二
最憐門外蒼蒼路，欲理泉邊颯颯心。閒置小亭僧不管，二三人與鳥蟲深。

將至錫山望尢時純
秋積扁舟水滿隄，聞君不出在梁谿。八年相見天猶暗，未到門前山雨齊。

贈相者王翁
已斷堅肥不入想，笑予丘壑亦難安。奇人出爾眼光外，須合青溪影照看。

秋盡逢劉同人
不知君亦至江城，江甚凉時寒未成。城裏逢君郊外語，共將閒思待霜生。

答修微女史
宵燈曉火共西湖，船隔書聲聽又無。歸後憶君先憶此，春晴春雨長蘼蕪。

其二
奇踪不定可天涯，傳汝梅邊亦有家。人妬人憐俱未受，或將宐稱問寒花。

江夜與孟誕先劉同人看月
江月相持不肯霜，積爲寒意此全光。試思空水無舟到，若有鴻飛影亦妨。

西庵與男女十一人拜佛
男身女志各從容，相（一作柏）照樓邊五載冬。君不思惟好年力，看予涕淚聽烟鐘。

西庵贈伯芽校書
性習文人欲自除，君仍學此是何如。幽香一炷休潜禱，恐惹他生愛讀書。

與同人赤山哭汪闇夫
劉郞共往我孤還，伴約琴樽多未閒。莫恨長君今幾歲，能來一拜即朱顔。

其二
寒艸平沙路有因，赤山殘雪記今春。一言未有（一作布）君先死，猶恨東風挾彈辰。

逢王妓朝餘江樓病坐
欲待風消看靜江，月邊烟下是君牕。秋橙顔色無多眄，頗愛孤鴻不易雙。

團風别同人兼寄黃美中
善處行藏與霽陰，别時只有太平心。建奴未死蜀先譟，問是山川何處深。

月中舟趂劉子不覺遂至黄州
欲老江黃製一船，米薪書史向遥天。他年未必帆中月，泊到城邊卽汝邊。

月下坐朗伯齋贈魏冥一
君但端容能悟物，我常集顙不驚禽。雖多一友是君友，坐滿清霜寒月心。

有以水晶瓶盛薔薇花露見寄者戲有所與爲一小詩詠之
一瓶冰玉照無痕，收得名花曉夜魂。是露永香香永露，附君身影欲長存。

其二
溼香貽爾發天真，頗爲花䰟揀受人。何事一瓶香不散，幽花曉露是前因。

住孟誕先新居送之北上
每構樓居住不輕，令予先住識檐楹。笑看經世人間日，常遶晨昏几案行。

劉濟甫諸君約以臘月訪予兄弟寒河
經月苦無多笑處，寒河近有一鐘聲。氷霜凍满庸人路，莫與春舟待水生。

伯敬閩歸得閩中曹能始王永啓商孟和蘇州徐元歎四書各題一絶句
粤西山水若高煙，紫葢蒼梧俱道邊。作客作官翻似乍，石倉幽住十餘年（右得能始書）。

其二
湖上山中念共居，身閒月好遍僧（一作山）廬。只須一夕風篁嶺，抵過年年病起書（右得永啓書）。

其三
聞我園林非舊觀，自言岀户較前難。閩中天地不能雪，積入君書一寸寒（右得孟和書）。

其四
交游散後與君親，未見君時作故人。書寄笑言詩寄魄，愁君兀兀只孤身（右得元歎書）。

嶽歸堂新詩卷一　五言古詩
蔡敬夫先生賦寒河二詩見寄奉答二首又和其來韻二首用呈懷抱
杳杳吳越路，從此門前踏。我歸欣有所，河光資伏臘。天陰濕素練，月上瀾玉塔。雖曰流不返，林居有吞納。茆屋圍長隄，水火自相匝。溝池界爲垣，春流歸無雜。桐卉覆雞鳴，渡口聲颯颯。兄弟成鄰里，賓朋知老衲。倚樹時不冠，人逢無拜答。庻幾桑者心，泄泄猶沓沓。吾師曰不然，大道明闢闔。

其二
異哉淘河夫，門斷十年橋。大夫始梁之，亦以寫陶陶。喧寂無成心，髙懷若氷綃。可斷亦可梁，斯人德先昭。我欲志尚友，雜念隳其標。河水鷗所家，以我充乃僚。釣雪櫂煙心，耿耿貫晨宵。落葉知將生，落月知將朝。落翎知將毳，落岸知將潮。君子閉門深，百物禀榮凋。蘆荻性所堅，松栢脂所銷。吾師師此水，何以㝠靜囂。

其三
寒泉亦此寒，寒山亦此寒。深嚴閟靈化，蕭蕭反難干。河流周舍北，幽蹤已造端。自我桃能花，淵士時徃還。緬將無競心，吐入煙物間。衣冠陳爼豆，蠢蠢寫人閑。非詠先王風，無以發其瀾。舟車不言勞，使令不言安。所難提携人，數子咸逹觀。物外生笑語，竹風吹肺肝。豈不愼威儀，我友聊相寛。

其四
欲隱先濟世，此意空蹉跎。仰彼易名叟，竿外不求他。臺池僮僕力，微具溪與阿。曾䄂南嶽雲，投之東臯河。舂杵雜鐘磬，緇俗相盪磨。誰結風雨歡，視此笠與簔。朴心良以一，毋乃幽緒多。弱柳亦有浪，古松亦有波。肅肅乃娟娟，懷君能不歌。我歌臨河水，河水流奈何。

光化舟中春熱奉懐老母夫人寄六弟元禮
最憐吾母愈，似人多病時。遊子歡岀門，良由未經思。難言諸仲季，齋塾非遠離。母愛無是非，含哺卽爲飴。前欲向汝拜，忍膝恐淚隨。初向長安道，相戒勿苦悲。俗情不可同，聊以慰親知。鄖襄風土髙，兼旱來牟危。鳩喚吐新熱，不爲春雨資。憶母身上衣，増損是其期。酌汝軒牖間，敬哉延凉颸。

贈羅少司成師茰江
嘗陋陳正字，胡琴集市喧。所以客京師，破寺隔頺垣。吾鄕羅先生，體氣如湘源。淡淡秋水月，分身注甕盆。君適爲陽城，我來作何蕃。北面窺高座，巾舄肅心魂。遭際成師友，絲毫皆君恩。班行喜深匿，皇皇誼我敦。逡廵未肯前，亦以見道尊。執經古所許，是日上公門。

西山道中念馬仲良邀晤今日
一路把君詩，過門不及訪。數月慕山光，展期未暇徃。歎我事事然，後時多有想。楓柿紅高秋，微凉天氣廣。安能城中坐，徒受喧塵享。山亦喜人來，不聞罪今曩。君子物表心，豈不嘉空朗。

觀裂帛湖
荇藻藴水天，湖以潭爲質。龍雨眠一湫，畏人多自匿。百怪靡不為，喁喁如魚濕。波眼各自吹，肯同衆流急。注目不暫捨，神膚凝爲一。森哉發元化，吾見眞宰滴。

于司直邀入西山紀贈
相携入秋山，與君見面始。人情重拜揖，脫略髙雲裏。巧熟自相因，靜默翕靈詭。先引謁奇樹，再導踏芳芷。襭草香衣裾，約泉行㸑底。升降君所司，虛衷聽起止。香山而能言，感君來君子。

西山還馬仲良以詩見簡復寄數句
不甚急君晤，良由平素深。反覺故識人，尚多速見心。故人急鬚睂，故心急高森。十年藴形影，水月默相尋。譬如交隆古，未面始得欽。良覿今可遂，常恐洩幽襟。京師萬物早，菊先重陽臨。地寒拉使燥，易使花散金。杯酒凉秋天，漠漠山還吟。雞鳴見君子，我懷如空林。

長安得徐元歎詩有寄因送顧靑霞還吳門
如何君形影，乃覺都城遇。我無山川心，致君車馬句。塵糞不敢道，累君失君素。一舟易江水，慈親有日暮。愛（一作貧）養必以身，友尚可神晤。問我胡燕遊，我難答其故。靣赤眞無益，路窮行非路。含情送君友，愁心墮煙霧。

周安期忽忽辭去
此心向君驚，眀日歸路多。颯如獨坐時，夜半聞鴈過。丈夫萬事左，誓莫嗟蹉跎。請看吳楚路，原不同煙波。君歸我卽歸，君聞驚如何。

與譚梁生鄰寓詩
南屏窺子齋，勝因窻牖透。湖上登我舫，竒唱發初遘。五年天涯身，再逢鬚及袖。我退君則進，胸中不可究。鈐韜與圖書，常若馬處廐。馬有岀廐心，慨世將焉救。人生射猛虎，卽是依靈鷲。以我空拳人，雖勇不遑鬬。京兆試失利，丘巖離難驟。乙我而甲君，壯心拱手授。京城路易遠，卜鄰君先僦。月寒不能寐，門掩頻相叩。兩人何所語，耿耿菊香候。

馬仲良邀餞同茅孝若賦亭臯木葉下
秋風帶早寒，吹君鄰家樹。葉葉望遠吹，在君堦下遇。木與葉相别，飄焉墻瓦赴。颯沓散秋逈，非爲霜所悞。如何故人影，㸔作霜天路。是夕燈外菊，同心照遲暮。

留歎詩别王六瑞作
與君同井邑，升沉各在京。非緣今始合，結交難結輕。是年官騎馬，沙土飛冠纓。衝塵出破寺，肝膽吐可驚。長鬚怨遥邸，褁飯頻岀城。宵夢與晨思，片紙走營營。靑鸞月一隻，照栢舞鐘聲。安知故鄕遠，所有（一作在）懷抱明。初秋拜夕卽，封事有紀經。笏影含希夷，君友一精誠。氣宜栩栩化，非但不爲名。賈生憂已久，原不在枯榮。還家郊樊寛，千竹水一泓。留歎在君處，我尚力我耕。

爲葛震甫題幽閨人所畵野草
燕中草木稀，何人畵此草。自是幽閨人，無端發靜好。偶見上堦生，索筆向秋杪。毫素覔不及，閒心豫成稿。咳唾化野烟，未必由墨掃。觀者前世來，足令秋天了。

新化令陳鏡淸予所刻寒溪六詩者也都門得書感寄二首
行住待終古，果得遇君詩。君詩如有覺，衝泉破壁馳。我適遭天幸，退卽告友師。數眼同一心，各口無兩辭。何必有故舊，此物眞絕奇。曾聞峰與塔，飛飛自外夷。精神萬里來，豈人力致之。甲子春客燕，家以君書貽。得書寜不喜，心中反自嗤。可惜神賞意，機泄受君知。雲雨雖一物，常感雲生時。

其二
廉吏不願富，老吏不遑貴。持此太古心，豈能甘宦味。前亦有所聞，不免私相喟。歸耕性可伸，懷䄂忠孝氣。時勢迫令然，非關人勇毅。大哉吾取法，蒿中一仲蔚。

糴米詩乙丑六月十八日作
獨飽看人饑，腹充神不完。我在㐫歲内，不可謂旁觀。雖有家人糧，喜因賓遊殘。冬衣夏所用，岀糴不爲難。糴谷糠粃力，饑婢催心肝。未若糴米好，入門旋作飡。米價朝夕更，人如饑烏攢。富人與市兒，倡和作粘竿。安能久不食，嗟哉立城端。

其二
六月望前後，稻花香過區。子粒未暇黃，益與初饑殊。令尹平其直，忽復閉倉庾。擔石空夜還，吾尚立暝途。山僧學道人，愛與其飢劬。一舟下蓮塘，相飽亦須㬰。老衲慈有數，倒甕向予輸。反令僧為檀，此意化妻孥。有弟不失養，瓶粟多私儲。君㸔吾饑時，何以不瞿瞿。

蔡師亡後令弟仁夫遣問感答其意
弟兄無各群，師友非偏篤。不恨見友晚，但恨失師速。我師恨煙霄，其弟問林屋。殘驛乞馬來，悽然響僮僕。展書不敢喜，拜使先之哭。平生春草心，它鄕夢常綠。貽弟惟良友，未面意久熟。曾代雁鳴渚，以答鶯啼谷（予曾寄仁夫詩，先生代答四首）。此意是何如，皓首當交朂。

甲子京師得池直夫書丙寅家居得書與贈詩因寄之海上
奇人住閩海，日月出其門。白鷺兼島湧，吟嘯相崩奔。玉屏太古色，手自劈雲根。雲斷損怪石，文字補無痕。萬里尋儔匹，只如越陌存。㑹面非所急，親舊安足論。念我亡師友，無日不聲吞。眞宰逃無處，皇皇收心魂。靈秀傾人命，徒令拙者尊。與君暮相保，進以大道言。浮丘遇安期，所談近蒙昏。世人風煙下，一笑焦螟喧。

寄鄖别駕吳君
文人作郡倅，世爭歎轗軻。豈知學道人，亨屯任運妥。舉世戲相逐，有如男女臝。甘爲靑裾婦，寜羡佩玉瑳。溳中三府齋，少時半年鎻。衙西通曠園，塘小鑿未果。日見過墻鹿，啣草斜陽嚲。憶君是時步，如與相右左。但以我知君，因覺君知我。彌天耆英稀，遥遥存碩果。

武陵舟寓贈楊弱水先生
客心寫空江，客蹤愛孤艓。瑞人與神士，自賀得梯接。中丞風義髙，蕭遠歷多刼。大道萬物母，實心眞宰血。昨日識鬚睂，十年勤齒頰。相見欲致辭，忽墮無可拾。君適閒一郊，丘壑入匡爕。高樓收眺聽，目徃圍紅葉。繁霜落不及，妙容恣飡獵。

胡公占遊西山見予所題煙磬閣有詩和答之
巖墟不可盡，煙嵐向夕通。坐臥碧岑上，星辰立燈中。香山宮闕心，趨與百祥同。僧嬾不廢磬，鳴磬如幽衷。天半行筆墨，杳默存遥蹤。用我手蠢蠢，映汝目熊熊。吟歗落人世，曲折亦從風。佳句裂帛聲，疑經湖水融。始知高下際，曠士收厥功。

别鮑男卿寄懷劉同人
劉生五年别，不謬劉生意。約略心口間，常有男卿字。男卿會漳卿，久亦成良友。又愛劉生字，日在男卿口。野菴立東風，柳色牽腸去。告别車馬香，音影滿君處。我寄劉生書，自喜常飄泊。飄泊固人心，無復友邊薄。

玉泉歸贈胡汝濟眀府
胡公才卓然，悃欵作良牧。許我王燦（當作粲）流，登樓共游目。日愛淸漳淸，不愛曲沮曲。時雨散櫟林，好風吹鬼谷。度門八十老，僧中號耆宿。萬事皆徤忘，尚知誇佩犢。我再游玉泉，泉寺易風俗。肥僧對蔬豉，不遭輪蹄辱。笑問何由然，公至洗腥毒。智（一作知）者戒非常，潛夜授壯繆。再來事有之，堦級數應熟。

古意寄懷美中以實兩黄子
苦念兩黄子，貧居浠上川。川光日以碧，貧居日以妍。茶香午夜甆，魚肥深秋船。各自懷金錫，時多重貝錢。寳爾布褐囊，寧不厭人憐。我亦有弦朔，念之不能眠。喬木旣易朽，藤蘿相歲年。藤蘿自可古，慎勿荆棘纏。寄語兩黃子，斯言或其然。

潁川張同甫曾訪予都門萬福寺投詩不値而去丙寅冬日閒居有懷始寄答此章
古音不可追，正響謂孤調。雲水散杳㝠，永日不彈妙。小室綠燈影，自將朱絃照。憶念平生友，宜用寂寞報。曩客春眀門，塞黙中浩浩。盛世四民外，别自有無告。汝陰張氏子，萬卷不圖效。奇蹤無貴游，訪我申所好。荒寺苦難逢，一去成遠道。天寒雁鷺多，野水自移釣。

龔母詩爲君路母賦
龔子齊憶忘，自念其母苦。氷蘖如薺甘，難哉母兼父。孤貧表弘慈，挫鍼日夜輔。敝帷暎隣光，誦讀聲出户。有檄可捧時，抆淚思㸑廡。何以報爾親，勤愼用相補。

同劉濟甫橋坐
種秫常薄收，嗟嗟綠尊淺。子適斷盤辛，雖飮不至湎。霜月没深溪，林逕互隱顯。端坐想十年，村春（一作舂）送寒犬。相傍良夜深，褐中珠玉煖。

鄂城贈傅陵九郡尊初度
人生本在直，又以勤不匱。古語矜昔聞，之子得其意。離堆山下月，月心照高致。文士羞自了，起而去爲吏。膂力人方剛，骨體天無媚。小戢楊馬才，安就龔黄位。來守武昌日，江魚價騰貴。些些水晶鹽，便足知宦味。問君今幾齒，生我遲暮愧。四旬公始滿，蹉跌我過二。公曰且無論，脉脉笑相視。

送葉敬君憲副
陶公心問影，莊子䕫憐蚿。茫茫海水際，可以悟成連。西安葉夫子，憲郡二三年。作述如古人，非獨龎睂然。談經七城肅，物物中和宣。一語流州黨，競絿兩俱捐。高坐飯寒士，庭空人吏眠。我栖林廬遠，水木托丹鉛。覿靣成私淑，心耳自覺圓。洗伐苟能盡，安用毛髓全。今聞君去郢，始一摳衣前。大人見傾筐，野人謌扣舷。無隱固如斯，江雨桃花天。

丁卯秋塲前一日看童子買草鞋戲送夏長卿兼寄韓求仲太史
前步别苕川，悵君後步至。紜紜楚塲前，帆過君投刺。蹤奇或徃生，心驚如殘寐。高言吹江天，秋熱散荷芰。詩書久無益，頼君増意智。諸生好藏身，略帶田園戲。爾舅家弁山，十年無一字。麻鞵見試官，不可謂憔悴。江漢秋水流，舟遠各獨醉。

贈李都諫座師
秋桂馨一山，孔子爲春風。魯有無字碑，古色照鴻蒙。能使物我深，不由滔滔終。採木楩柟鄕，兼以涉芙蓉。風雷兩其腋，星漢雙為瞳。神鬼聽燈火，愧用疵愚充。萬夫堵而觀，三歎試官公。嘉賓不敢當，所喜芭從雄。誓載車馬後，保此簔釣躬。

送閔同生還苕
竟陵生桑苧，吳興明松雪。我留茶外思，君補畫中缺。吾家盛池塘，芳草芳不絶。入君幽夢長，舟盡添車轍。各蓄鶗鴂心，春風浩將别。

小米弟四十感懷成詩
吾弟亦四十，歲年催我深。巾裾棄如屣，醉來聽兄吟。兄吟有哀樂，弟醉無古今。古今只一夕，胡爲不浮沉。失足入世塲，刳腸露文心。當我刺促時，羡汝正披襟。各自有二毛，莫向快人侵。始知憂用老，一快生光陰。

答許玄昭
高翔無可墮，弦驚快林藪。必待聖明出，祓除謡諑口。君治三户民，我是十年友。背人酣秋光，紙駈愈郊走。溟涬隨手穿，澒洞徑情有。私度如是人，給札宜左右。且抱釋之心，濕飮黃州酒。廓落忘嶮巇，焉復記某某。閒當排䆠闥，夜坐嗔問斗。

周伯孔移家湖岳堂招集兄弟友朋歌姬觀湘漲因具舟泛河遍歷湖蕩諸處下泊萬樓鼔吹大作分韻記事得原字
空湘待春雨，薄旭照湘渾。卜築聚風騷，魚鳥入高門。堂幽宜晚坐，舟事沿芳蓀。欲知所歷妙，信棹覔溪村。柳絮㸃濁醪，野香行岸根。小灣水夜夜，前者渴平原。勿謂湖岳遠，厥勢如吐吞。一醉古人到，重游安可論。

負傅陵九觀察永州約至湘寄之
瀟湘易含愁，琴書不暇暢。弱䌫牽春色，迢迢安能上。徂冬拜公書，永齊收奥曠。樓檻入高煙，遠江充騁望。展書心目逈，學射身手壯。聞此空躍躍，郢哀如踈放。夜夢武昌城，曉㸔潭水漲。離别有舊恩，三歎釋笻杖。我知紫葢心，嶽雲無背向。

園中送劉子侗黄子城龍子霽臨歸舟
伐木理殘舟，秋水緣篙漲。旱餘留春聲，氣敵歌喉上。厭君歸明朝，愁心何處向。

送王六瑞給諫還朝
秦歸不幾見，一飲卽成愁。聞君新亭高，延結河上鷗。我邑陸生奇，貴不在王侯。酒茶無去取，凉心香夜甌。吐肝撤籬壁，戞戞鳴好仇。坐兼壞色衣，磯專新羊裘。僧漁我軰物，君胡在中洲。側席者何人，將伯意孔憂。能不舍此去，明良相與酬。穀洛于焉靜，欃槍久矣收。托汝非一端，予其甘荒丘。

百日詩哭仲弟小米作
今日是百日，吾弟去不返。霜鴈稀一行，參差不覺遠。逹人在世間，爲樂猶未緩。有子不常教，何怪身名嬾。駈馬愛踈直，禮法駕言晩。坐非心所篤，肯令杯行滿。羡汝未及終，哭汝聲已斷。騷騷北來風（一作風來），手寒遭袖短。

其二
今日是百日，切切復喞喞。兄拜而弟受，下跪匪家吉。酹汝以美酒，是汝手種秫。愚者憂水旱，豈憂壽命畢。為樂雖及時，膏絶燈無術。兄弟四五人，刳心事紙筆。

其三
今日是百日，孟冬望前日。不待齒髪變，人生安可必。肩隨振衣裳，顧影驚踈宻。弦朔爲人設，何爲向汝疾。富貴不可待，友愛事未實。别汝百日後，白髪雜然出。

祝釐篇送傅陵九觀察進表
瀟湘我舟返，永衡君節駐。同此三户内，各在一天住。頗怪祿食人，爭粒如雞鶩。仕踪無近遠，坎坎耻餐素。土僻見古心，朴散君常怒。朝與山光朝，暮與奇書暮。蒼生有苦樂，願爲宣室吐。虎拜趨承明，明德天所祚。君志已淸虛，難匪在疆固。曰臣自楚來，楚人香一炷。玄后與祝融，黽勉山壑赴。岋岋藩臣才，陸離佩寳璐。欣此日中時，默用葵心付。白雲滿蜀天，紅雲滿燕路。行矣投君親，車輪愛沙霧。

送劉同人北學四十二句
麻城山谷怪，歲産龍數百。人面龍鱗瓜，脫衣欲驚擲。如雨隨風雷，如湫養窟宅。不受造物鍾，離離窮幽賾。詩書咽卽吐，夜鍊惟精魄。忠敬隘日用，不能謝風格。孤可孑瓢笠，野堪濕襏襫。姢然繫人處，嬿婉思向夕。不知妬者非，反覺愛者窄。破帽訪小廬，林埛羡我闢。未仕先辦隱，許身一長策。理舫埽苔閣，欲示性所癖。歌吹發憂患，情似官遠謫。去負一卷文，徒步作燕客。失意走踆踆，氣平不可阨。楚塲鬼遮燭，貧賤生戈㦸。願入橋門觀，高聲讀邕石。太學數百人，睜眼看珠璧。雄文寫磊磊，宗廟護手跡。莫向露才人，把盞賣肝鬲。沽有一斗酒，半醉充奇隙。

置竹鵲亭將竟送李仲含歸
春深草木一，靑綠被溪涯。野香不辨名，鼻慧渺無遮。穿池爲亭基，修竹四交加。筠籜有鑒别，好惡在心遐。二柳老奇材，當亭資歎嗟。待此級可登，琴書䁥如家。所須携手人，日與穿谽谺。惘惘聞君徃，别心未萌芽。自歌蕩舟去，餘音焉可拏。

嶽歸堂新詩卷二　七言古詩
喜譚訥菴持新詩見過予將别之入都
老人咄咄良可怪，日犯天忌身猶在。越陌度阡問梅花，天意如此翁自愛。七十老人窮寄食，好詩好友嗟無力。徙歩送我沙塵去，歸向鶯聲失吟處。

題别李潄甫酌甫亭子
李家亭子兼豐嗇，原田陂水私相得。惓惓欲盡魚鳥心，隣家竹柳來弄色。君亭直作我亭看，下上河水分一寒。讀易讀莊不礙人，亭閒君朴儘可安。車馬塵中乍分影，夢君兄弟燈耿耿。春深夏首鶯離乳，簾外斜月村邊雨。

鄴中歌追和鍾伯敬
北風吹漳漳水明，落日照人心不平。渡口望臺指飛鳥，觸撥從前情杳杳。英雄作事無可隱，恥將仁義换紅粉。分香自是平生事，試想高臺爲誰置。磊磊瑣瑣本一腸，雄心柔骨無短長。銅爵下令少愧恥，怒擁如花看流水。臺上女兒多不俗，䰟歸片瓦硯光綠。

香山碧雲寺施朱魚歌
碧雲池上金鯽生，不網不罟邀天成。饑來未敢食蝝蠕，時過髙僧梵咒聲。一生弘慈仰來客，岀入池上此心迫。如袖餅餌慰嬰孩，來亦不忘投不擲。餌上餌下浮片片，大魚小魚唼水面。明知人有佛天心，忽聞人語翻不見。池定餌消我徘徊，眀朝自有給孤來。

同袁田祖客燕贈之以歌並懷令弟述之
遊燕常喜逢楚人，喧寂多與君相親。西山數日城數月，領盡烟嵐與埃塵。烟嵐素有山靈舊，埃塵甘爲君父受。以實酬名忌不生，因文生質君善救。時衰相對抱膝吟，勸君勇智貴深沈。文夫事不必由己，贏糧躍馬君留心。君家六弟與我好，常願同君幾人老。可記當年過竹谷，累刼慧人坐一屋。

葛震甫洞庭詩人索米乆不遂將别感賦
君先來，我先歸，塞報臥衾霜報衣。有營無繫住長安，識君者多知君稀。長安宫闕上虛空，疋馬一人孤吟中。偶然古句銘周鼎，有時花底活秦宮。我過君來寄幽賞，隂鏗李頎私來徃。聞君酤價較米多，别去乆客儉如何。

劉季龍簡討庭上看舞刀歌
燈影與月爭微茫，堦閒塵靜添薄霜。主人奇不但文事，呼童舞刀刀劃光。一童雙臂如蛟纒，兩童蹴蹋身手强。沐金浴火刀欲吼，颯颯月響秋吐芒。我欲飲時舞亦廻，素魄挾霜紛下翔。鷄旣鳴矣冷相看，葳㽔鑰起天欲明。靑鞵靑笠我不辭，君用世人宜徬徨。他年期我深山裏，世平僮散刀沈水。

惲道生以畵見送並岀張葆生顧青霞畵同觀
君不同去携畵去，峰光剡剡雲絮絮。如從天半挿江根，又如踈林卜深處。自知君非失意人，杯停香歇役冬春。一片心想行空碧，濛濛寒河霜月神。霜上林時月下島，張子顧子畵蒼浩。

送五弟正則會試
誦讀之暇兼力穡，廿年兄弟聚喜色。今日臨岐難盡言，但汝動念兄在側。霜中入燕我返扉，風塵化人如化衣。汝到長安自知之，莫使榮岀輸賤歸。長安歸來如女處，縱不得官笑迎汝。

桐臺歌
此桐移植八九年，初在庭次已聳然。地靜土䟽風露幽，槐柳凡材莫得先。森欝上枝下枝疊，離奇左枝右枝穿。日午微睴學斜陽，朗星數㸃漏殘烟。勢似未肻巢鳩鶯，意向高人充屋椽。覆土築堦經營少，便來坐哦賀居遷。昆弟緇俗懶上堂，喜登靈臺過東偏。惠施稿梧吟想久，陶叟庭柯眄睞專。西桐三株氣未敵，去年一樹折風顛。莫更爲臺受苔蘚，留與踈雨滴涓涓。

楊修齡先生生日歌
神仙中人我聞之，乙丑孟冬見其人。含胎本在山水裏，下床卽與烟嵐親。有子經世李長源，其先高隱鄭子眞。古之人乎君孰是，輞川香山或其倫。對之三日舌本强，自顧片片如飛塵。亦云鷄犬有仙分，叨逢龍象則佛因。焚溺滿前不得救，縱君郊原與松筠。拜石焉取具袍笏，捲還只留霜月輪。霜月如水照丹壑，十月十日崧高辰。

喪鍾蔡二公得陳鏡淸書感答之
連亡知己心惻惻，君又遥遥不相識。日月日月逐飛光，晨星獨有天明力。梅初開，雪亦至，感君書來夜夜醉。官况世事何足問，新詩細字莫顦顇。

寄懷文汝止
我行靑溪躭孤徃，笠與飛鳥爭方廣。此中有路入西陵，欲去難去忘俯仰。念君燕寺結情親，含情始成孤徃人。

靑溪春雪引
入山看山養毛羽，古泉飛作一潭雨。曉起山靈幻巖壑，吹雨作雪融膏乳。亂烟斜霧封羣岫，添寒着艶心如晝。不知何峰有樵逕，靑帝縹緲龍女瘦。萬白光中分翠微，其中新柳碧依依。山家拄杖撥春麥，田禽饑岀肩輿飛。鬼谷相迎吾不徃，洞口雪花大如掌。

鄂城呈傅陵九郡伯話舊
此來始覺江漢流，重喜洲上芳草稠。孑孑干旄先寒士，我聞今之太守古諸矦。天下根本在郡縣，二千石好何必憂。野人久矣如禈蝨，蜀中師友心茁茁。亦知奇絶願相商，十枝菴外藕花香。

徐公穆過訪後南游不果復同舟自夏口至漁泛洚始别作歌紀之
天下奇士皆丘壑，徐生一事十年諾。峨睂古雪心到今，長安秋月影如昨。長安月甚好，結交無草草。神靜不歌寶劒篇，道在羞誇致身早。徐生買舟不買車，竹塢蘆岸尋我廬。家在天涯心在友，此行渺渺去焉如。園丁小摘婦脱粟，藕花塘邊野燒燭。桑麻久不見奇人，暫停犂鋤相欵曲。喜君徃江南，霜楓夢亦酣。送君指夏口，草色波上守。出門千里萬里思，逢人一步兩步忌。始知兩人胸懷間，好古未掛干謁字。挽君上鵠磯，閨閨有寒衣。秋滿楚天去不得，送君行又君送歸。秋氣悲，秋聲急，心眼俱明古人出。揖君且謝遠遊冠，正値貧家秋熟日。

將到靑溪同周汝璞雨宿山家
行近靑溪猶夢溪，溪鳥岀溪數里啼。主人細雨自同心，濕雲下山松桂低。雨不停絲嵐新飾，㶁㶁怒增空崖力。明朝新霽猿岀迎，昨日緇流探消息。

劉濟甫自江夏至吾里讀書授徒與舍弟遠韻師席相望予身徃送之主人以二鶴見送濟甫有詩予亦和歌
琴書遠騖紅雲耕，日擁一卷如專城。五經蟠胸師道榮，燈火待旦蓄奇聲。主人堦前鶴煢㷀，羽雖可鎩氣肅淸。舉酒贈我岀籠鳴，縱之千桃萬竹行。我今捕魚以爲生，依塘飲啄無經營。有弟如君潔哉眞，兩座皇比人所驚。褐珠囊璧對崢崢，伴君能使鄕夢輕，我携鶴歸林霜盈。

監軍沅州使君陸公景鄴三山擣苗以紀事十六首見寄索和壯之作歌
前年戰，蔣義寨，今年戰，馬鞍坡。斜倚雕鞍西風吹，短旌秃袖自度河。兩度河，十踰山，鞭指扇揮獅子關。叩鞚泣諫懦可哂，出人不意我常閒。亦不携烏合士，亦不携部伍兵。令嚴氣决馬半棄，二十九人徤無聲。賈角山何高，捫葛披榛罥戰袍。監軍一登溪㶁㶁，二十九人相向刀。苗人未死膽先死，咿嚘不得丘壑委。血殷刀瘢火燒穴，人疑此軍雜神鬼。公曰神鬼我爲之，曉入匣斗夜不知。一騎前馳九騎突，快刀亂切人如泥。更遣中軍奪苗鼓，聲震水塘苗無主。人頭纍纍充負戴，來獻公前自起舞。公爲何人曰陸公，欲拔人岀烽火中。借問將軍安在哉，金樽豹褥門未開。

奉和座主李太虛翰林黄鶴樓放歌
吾師吾師眞絶奇，西風捲山山盡夷。曠如奇雲生太淸，快如烈日破流澌。吾師不可及，胷中萬里，手底一巵。李供奉重來，回道人再期。江漢日與黄鶴流，倒蒼寫碧成風儀。江不可測，漢不可窺。似踈實密，光影離離。夙生恍記靈山會，此日爭誇芙容池。我生四十常落羽，彈琴種圃甘如飴。髩有星星，意何蚩蚩。良友將盡，惠我以師。我今自賦北山移。魯蜀兩夫子，鐵網同此珊瑚枝。潮痕相及，鏡照無疲。平生最重一人知，吾師吾師眞絶奇。卷阿車馬，載驅載馳。臨牓欣然，各慰調饑。登樓不復見古人，師弟如此，古人何爲。鸚鵡洲邊空靑草，沅湘澤畔空香蘺。楚屈俱左，曹禰一悲，應輸今日獨賞時。從今以徃，無復路岐。下拜丘與壑，負愧良在兹。吐肝事人，廻筆生姿，晴川颯颯白雲吹。奇矣哉吾師。

寄孟誕先初度時在蘭陽
初逢采石看殘雪，十七年來光照徹。吐心吐膽作知己，許爲佳士意不屑。我驅瘦蹇君揚鑣，子歌唾壺予擊節。髩各蒼然天涯散，向時顛狂如煙滅。老筆奇放長安驚，可笑廣文腰猶折。昨入江城逢女士，記君生辰歎離别。同是西菴拜佛人，寳劒似氷斫地熱。

十月十日篇寄壽楊修齡先生六袠時廵撫三邊
十月十日崧高辰，欲徃從之無主賔。是年先生在西秦，弓矢節鉞辭楓宸。帝目送之語諄諄，眼是是人凈烽塵。先生自許管樂倫，有君如此寧顧身。匣中寳劒吼到晨，隴氷嗚嗚車轔轔。貔貅十萬如家人，僕射父兄嚴且仁。邊酒夷歌取次陳，各賣釵釧市醪醇。先生羽扇白綸巾，終南山色照錦茵。賤子一巵不可申，他年汾陽聲伎新。我亦張伸孝友人，桃川無歲無花津。

敬夫師易名祭葬後未卽入閩展拜傷懷作歌寄仁夫兄
我生有願誓當了，㯶笠入閩拜阡草。祠宇肅肅國人哀，我亦隨之奠芰棗。有弟有弟吾兄乎，安得同居以終老。荒燈殘磬隔遠天，孤忠奇志跡便掃。安得日把士龍手，叙述生平送懐抱。半擅秋祭聖明知，兩字謚典史氏討。信是兄弟同心人，喜無書走燕京道。石火忽忽眼中飛，自公逝矣吾潦倒。書不忍讀蘭已衰，名未及成萱先槁。新文一卷向誰看，冥黙焚之用自考。

後迎滙兒詞（有引）
吾弟有孿子曰滙與浦。予旣已迎浦而子之，事已在戊午臘五矣。天啓丁卯之暮秋，予以聞慈氏䘮，自鄂奔還，凶吉受于旬月，措身無所，心自糾盤，骨肉之内，一過其前，皆如地獄變相焉。從兄諱元龍者，死而無子，有遺命以滙爲後，予不覺有感。此二子自我主離，胎性劃破，如亭臯葉落，因風遠近，不識故枝，乃堅留滙不許，而出五弟子筍爲之後。仲冬八日，我母柩遷，因以是日告廟迎滙，滙與浦復得聚一處。予自笑，乃似喜多子者然。生平于嗣息不復厝意有無，雖不願效達人之言，而性不可化。常如不飮酒食鹽人，亦竟不知酒有何佳，食鹽亦復何堪。葢予生平無他畏，畏束我苦縈我，不得暫動。今迎一子，復迎一子，乃又似市苦購累，用繭自縳者。他時噭噭然悲我而聲加疾、容加蹙者，儼然二子焉。婚友常情，倡爲無子有子之談，以私幸逝者，則又似今日者，亦汲汲然謀此爾。嗚乎，愚豈至是哉！予每每動一念，卽思有以行之。初動念于雙生，以爲天將駢一拇貽我。十年之間，兩小各扉，寝食師傅，各有出入，不自記憶為同胎兄弟。又以是動念觸事，便發人天願，併獲有二子。毎見共牢而食，比硯誦習，而目無别，别以衣履，亦間爲之一喜，私心止于如是。偶一日命二子名，滙名笈，字只負；浦名籍，字只收，謂只可負吾笈、收吾籍耳。予又自笑：誰謂予不愚者？予生平讀書專一，遠不如鍾蔡兩公，涉筆圖史，常多紕漏，本無足傳。卽有可傳，正欲使殘帙斷軸散去人間。或遇高邈之士，流覽一過，自賢于凡下兒孫，陳列終身者，予豈不知而令之芸蠹爲？予聊以命名爾，作《後迎滙兒詞》。
弟先兄後胎重換，剝駁造化割昏旦。孿子子我亦有天，世父父爾誰作瀾（一作相貫）。我自人間離奇人，掀浪海中我笑看。豈必樹樹接有花，常見葉葉落忘幹。泉眼飛布無時休，我聞汲井聲常斷。田園書籍莫悵悵，奉身告畢似可散。遶膝且教十年讀，屈指惟望兩家爨。借問此意欲如何，堪相對語歌酒半。

早春老蕩子行（同朗伯、仲含作）
墻頭柔柳東風拜，山蘭花作幽情賣。夜聞鬼哭髩絲中，抵碎靑銅思家敗。腕脆不能事弓矢，神慤恥令學機械。仰天不笑太憨生，薰籠香噴犯淫戒。昵昵側側度天隂，捋鬚許嫁表知音。人生一熟不足道，君但記取初夜心。

老蕩子失意行
學拈同心教人結，帶斷續䋲䋲中絶。今日宛頸明日飛，怪風雜雨鶼鶼别。東家兒郎癡過我，年少顔朱心未妥。偶奪鸞篦隨手驕，小姨參差阿母左。道心孤耿此際申，十日光隂如烟塵。枕畔衣裳不着體，喔喔鷄鳴思古人。古人招之不肻至，持鏡照我眉無翠。空知年貌不知好，燕子樓頭亦草草。

濳刻右丞墨蹟有歌（并引）
王右丞維因其父官司馬，徙家汾州，然實祁人也。我明萬曆間，祁閻氏築宅，忽地䧟，得骼櫬宛然，中有甆枕，枕上有《剔銀燈詞》，乃右丞夫人聞金泥喜信作也。其邑人無言，李公嗜古之士，憫然有水流燈熖之感，倡祁上同志歛錢改厝焉。公來令潛，告予故，且刻其墨蹟。予以爲右丞栖神禪悅，施莊報母，發心永劫，願為佛門伽藍，想於生平詩畵風流，舉在懴中，當時凝碧池、《鬰輪袍》，已蕩然如夏鴻冬燕，何知所在？且妻亡孤居者三十年，卽有金泥喜信，此夢幻之尤可笑者。而嗜古如李大令，寳其殘骸遺枕，重封馬鬛，愛其枕中詞如《香奩》新詠，纔脫諸口，方將傳爲逸事美談，拾之惟恐不盡也。天地閒詩畵風流，機倪蹤影，其連屬後世人，與造化相持，所謂貽所不知何人，獨此物有神焉。卽右丞焚香寂照時，亦不能使詩畵風流化爲月光童子，一泓空水，而予與李大令古墓荒草間，安能澹不生情也？大令豈直爲鄕人徬徨耶？于是譚子爲之歌
右丞移家河東去，祁人想像空知處。䰟依畚土失前和，岀隴新詞香風曙。重瘞盡蝕土花好，素甆作枕金石保。我欲髙歌剔銀燈，喚起維摩禪心早。

嶽歸堂新詩卷三　五言律詩
改柳菴坡路
坡陀尺寸勢，要取徑騫騰。乾土晴敲杖，踈林遠報燈。坐看上橋客，行送出園僧。爲愛新成日，情添故故登。

贈素甫卓甫
數載君兄弟，從遊意寡猜。只須鴻鴈好，因有鶺鴒來。窻靜同垂柳，亭寒各放梅。莫慚遷史語，自守是奇才。

寄贈蔡仁夫
未晤煩君夢，夢中曾晤君。氣春驚是蟄，天霽望爲群。我友無如敬，人生果在勤。相懷轉相告，古語向同聞。

其二
甚知君夙昔，寧待作閩遊。軾轍易三卷，機雲屋兩頭。以予遥水乳，在世各蛟虬。靜抱幽琴看，高深指外求。

寄懷仁夫詩蔡先生得之鄖陽代和四首再奉和答二首
若復無神理，舟車未是游。淵明私問影，子羽或慚頭。終日野如鶴，有時書似虬。并將心大小，俱向友邊求。

其二
友于乃如此，貽弟似貽君。喧靜豈無主，飛栖多未群。通仍存落穆，困不悔辛勤。灌灌家中告，予誇是異聞。

以三小物別元履師撫黔各詠以一詩
知無斑駁嗜，止爲漢輝光。對此古堪守，非公靜莫當。軍持旌武節，花事壓廉裝。天地是中滿，或收雲一囊（漢小銅瓶）。

其二
城池身到肅，自不少閒時。以此酬孤影，常如接遠知。邕琴微一弄，苗笛悅相吹。若向月明裏，長安憶滿巵（獨酌壺）。

其三
廷珪留絶技，一片偶隨身。與茗俱離俗，如交不重新。最宜魯公手，耻染孔璋塵。昭德無如此，君其示遠人（羅小華墨）。

彌陀寺答周安期
懷中字雖滅，此意但悠悠。今日帝城裏，前年詩箑頭。杯深鐘告夜，瓶下井知秋。未暇西山徃，君邊可當幽。

秋夕集周安期陶公亮陳則梁趙彦琢胡用涉金正希栢鸞堂看月
雖云常謝客，太寂亦思人。月性閒階滿，秋聲半夜真。歌連鄕夢了，坐歷酒寒頻。如此森森栢，微喧恕好賓。

得舍弟書自老母晨昏外惟報園中竹笋荷花喜賦二首
數行親徤外，原不似家書。頗見平安久，眞由誦讀餘。粉霜開晚笋，香雨溢新蕖。冩寄多塵裏，寥寥鼻眼虛。

其二
東隣鵝鴨斷，荷竹報依依。可怪垂楊活，長條信尚稀。弟常經野閣，家自愼柴扉。最憶懷梨棗，相邀省夜闈。

廣慧菴同譚梁生袁田祖雨宿于司直舊齋
山泉處處虚，細雨欲何如。滑有明朝路，安惟舊日居。榻多僧岀乞，硯在客来書。靜守禪燈暗，知無火照墟。

太和菴前坐泉
石選何方好，波瀾過接時。應須高下坐，徐㸔吐吞奇。魚岀聲中立，花開影外吹。不知流此去，響到幾人知。

碧雲寺麗甚題之
如佐幽人麗，層層金碧通。驚心多事日，識氣不貪中。鬼下牛蛇壁，松高鳥鵲風。眼光非亂射，散作萬山紅。

煙磬閣夕望贈澹公
不但遐終日，兼能逈一生。平臨星燭影，雜岀樹泉聲。客少欣存性，僧閒失問名。還城塵定遠，山氣養身輕。

荅茅孝若
所行吳越路，聞說有君存。燕市賤同事，苕中閒一村。蘆花秋此際，菊葉暮何門。許汝扁舟下，水天明旦昏。

其二
知子一何久，幾曾名字輕。等夷皆相國，甘苦作經生。爲客嗟多故，論詩露不平。菊寒霜月外，離合付都城。

乙榜詩呈贈分考傅公右君
榜中分甲乙，衆棄表孤音。莫問天人理，微存師友心。鵲鳩巢易换，圭璧氣難㝷。耻作蹉跎感，空霜吾舊林。

秋日同震甫安期集于司直園作
幾人同聚好，况復在兹園。宻葉心心落，寒鴻字字翻。夜常明井屋，秋不岀墻垣。莫怪微蕭槭，離情諒有根。

席上贈馬是隱
君適作司城，萍蹤遇自驚。蜀中師友地，燕市米薪情。落羽心相眷，如毛德匪輕。時衰官莫大，人海可孤行。

趙退之陳則梁夜半叩門告以明日別去
遂如江上夜，謫客値琵琶。誰叩三更户，各還千里家。字斜分旅鴈，栖近羡城鴉。尚共佳儔徃，生予歸路嗟。

得五弟元方登楚録信
賢書天下滿，一喜見家微。燕筑吾空飲，村籬客不稀。迂遲豐祖徳，安靜夀慈幃。奇警汝難料，勿徒誇策肥。

别張葆生
自然吳越去，先欲到君家。客舍園中有，交情靜處加。柴桑眞仕宦，詩画古生涯。記得高梁水，灣灣爲柳斜。

留别馬遠之錢仲遠惲道生徐公穆
不第如離友，何堪友亦旋。天涯催我散，物外為君牽。柳下高梁水，松收報國烟。幾人同夢夜，相記在游燕。

留别謝彦甫劉士徵王六瑞同里諸君
吾鄕猶古道，未甚愧沉淪。慰藉無多語，知予澹朗人。開尊僮僕喜，閉户笑談眞。豈不欣歸路，烟霜入别辰。

與俞彦直别五季（一作年）矣至是又别
一醉各分艇，吳江夜别心。鴻霜飛塞早，驢月踏燕深。鬼敢輕羅友，人如對展禽。君留吾且散，水耨草堂陰。

再答馬仲良
謂予當返楚，仍勸尚留燕。多别兩三夜，遲交十五年。官踈忘磬折，詩細入匏絃。徐記君聲影，去行黃葉天。

金正希留燕讀書栢鸞堂中念其夏秋間情事殊不易别因有此贈
相依荒院住，同守暮天鐘。可見鴻蒙物，卽如緇衲踪。笑予猶短見，怪爾不修容。事事非今世，君其吹朔風。

其二
同舍有三人，胡生亦最眞（謂用涉）。反如登第者，未免獨孤身。髙笋林同晚，踈梅塢漸春。半年堂下月，留與鑒精神。

奉别陳正甫侍郞
無意居先逹，淵然獨見君。逢聃龍卽見，留奭鳳重聞。時蹇中常結，情恬夢不紛。送予多悵悵，聲寄故園雲。

贈同行僧香公
甚可天寒住，歸人約奈今。幅巾同客影，孤磬到菴心。十月晴霜暫，一瓢汶水深。羡君眠易着，車馬是何音。

送龍朗伯還鄂兼寄劉濟甫
惟爾敦交好，寒舟上水行。重來桐映竹，閒步弟前兄。沙蟹添杯事，林禽習鉢聲。歸煩私告友，門閉是眞情。

喜五弟北還
忘爾公車躓，羡予茆屋盈。才俱堪鹿薦，性但入鶯聲。負米姑同養，聞鷄覺暗驚。蓬心㸔盡息，益矣帝都行。

夏五月燕巢吾堂
一村百餘户，誰是爾巢邊。茆屋寧當捨，桐陰允可遷。高飛雛始遂，多暇主眞賢。心力嗟輕擲，明年認水烟。

送僧暫還公安
行踪若雨風，羞與繫舟同。遇有丹鉛處，常勤汛掃躬。巾瓶霑曉濕，燈火浴春紅。啼盡園禽老，油江水自東。

阻風野菴竟日
野刹泊荒荒，風濤不受航。雖然貧到骨，焉肯坐垂堂。龕磬多生熟，庭陰一日蒼。吾家花下藕，出手正新香。

喜碧僧再至園中同舍弟遠韻服膺作
已經鶯笋後，相住稻苗辰。滌硯蓮塘水，拾枝茶竈薪。凉宵收曠野，饑歲樂閒身。危路嚴僧衲，輕裝徙莫頻。

喜袁田祖就晤沙市
驅車恐不及，風雨入交深。氣已輕千里，秋常肅一隂。客燈添近事，朝報遂初心。欲與君言切，空江隔夜林。

病足沙頭徐銓部嵋雲垂問
山公家暫憇，海内事紛然。靜問秋園月，遥開水鏡天。花香官假後，藥熟客愁邊。欲企淵明踋，籃輿未可前。

送寒碧還公安
相留經數月，聊亦踐前言。師莫忘槌磬，予惟勸杜門。詩書僧未業，麻麥佛深恩。聞爾菴居水，空濛勝小園。

武陵逢陸君啓使君黔還
相逢五溪路，頻失九江書。横槊君猶壯，拈毫我亦虛。友稀貪把袂，母在聽牽裾。悵望一帆下，寒汀立古漁。

楊文弱桃源歸示予以舟遊卽事八首和答其意
圖經如自作，指㸃復前名。幽響過仍隱，奇峰到始生。虎惟漁父狎，雞見野僧鳴。十載此中影，身心相照明。

其二
致有幽人號，可知時事難。禽魚因暖出，汀渚落雲乾。思靜隨舟寫，機忘若夢殘。恨無王績勇，隣就此溪巒。

武陵三遊詩（有引）
三遊者，遊德山、梁山、河洑山也。夷陵宋賢，三遊從人，兹三遊從地。是歲天啓乙丑，是月秋冬交。德山之遊在竹，竹與木同爲一山，山水與竹木同涵一碧；梁山之遊在霜紅，霜紅之妙，亂蒼翠而暎黃紫，足目升降，失厥端倪；河洑山卽古平山，是山獨以夜遊，遊獨以坐，坐于道士山門，亭影森森，磯聲戛戞，從燈火星光中頫臨四眺，永永酣肅，不可爲狀。名爲三遊，伊可傳矣。其遊有侶，皆楊修齡先生倡之。德山有越中陸公君啓、先生之子户部文弱；平山有文弱；梁山有荆王孫。予旣爲三詩，系之小引，以當記云。
其一　河洑山
山上復山下，芸芸不一㝷。磯流鳴遠火，亭影宿寒林。白帢吹霜薄，黃冠立夜深。誰能甘自絕，栖託古人心

其二　梁山
高松翠萬行，斗折亂紅黃。造物光摇落，空山破混茫。人如一雨雨，國是衆香香。理屐非今日，徒誇靈隱霜。

其三　德山
便姢無限影，日綠枉人山。偶見漁舟出，猶存善卷閒。煙深分衲老，雲古守笻還。此地能茅舍，門宜對小灣。

武陵别楊修齡先生同天岳文弱海運及雨諸君扁舟相送郊外遊集遂不成發留詩三首
笑談連昨日，舟酒尚無驚。水遶通城淥，霜吹對浦晴。卜居龜策困，指路牧兒眀。請載梁山影，歸人伴數程。

其二
暫緩離人思，荒坰未便寒。斷蓬忘去住，衰草受盤桓。爾汝携朱累，渠儂理白團。春郊應更好，將别得遊端。

其三
竟負梅花去，徒然見蕋肥。存亡師友散，歌哭一身歸。檣鳥先舟發，賓鴻戀郭飛。翠屏時悵望，山水遠危機。

胡應侯廣文六十送其令子公遠公占南遊
愽物吾鄕宿，胷中書史凾。一毡寒座側，雙壁照江南。庭廨昇平氣，舟車遠道談。不知尊酒内，兄弟孰先酣。

爲栗仲芳題初月閣
結閣千家上，遐心可見君。欄寛先吐月，瓶靜久留雲。但許孤琴動，無煩蠟屐勤。玉泉遥注想，亦若此中聞。

將徃玉泉青溪别胡汝濟明府
白雲君部内，敢不告山行。画入宗生路，琴分子賤（一作宓子）聲。淙淙春谷大，艷艷夜花明。去與樵人揖，閒談尹素淸。

靑溪寺雪中作
溪雲常不斷，雨雪自多端。收得聽泉意，分來衆嶺寒。煙凝成秀壁，晴瀉作哀湍。貪就山房息，火邊逢懶殘。

遊靑溪寺觀濫泉上石洞洞爲龍女聽法處
玉乳冬春一，濫泉流匪今。龜魚蒼蘚瘦，猿鳥碧雲森。山色開宗炳，溪聲續法琳。杏花依洞發，意欲襯靑林。

度門過無跡時公已八十二矣
此山由北秀，如嶽下南臺。末法兒孫力，幽居國老才。徤忘禪定後，多病苦吟來。珍重燕公手，碑垣莫浪開。

送胡崑石弟兄還蜀
我來花縣曉，君返錦江春。峰秀名峨處，箋香姓薛人。鴈羔先僃物，蘭玉各矜身。莫惜萊衣遠，彈冠好慰親。

過徐生新居題其初搆園
非爾抱襟期，爲園應尚遲。圖書先榻到，魚鳥若僮隨。步爲躋山緩，懐因徙宅奇。花紅來覿語，吾適念王維。

傷譚訥菴野老
已老何須病，眞衰卽易亡。仙遊仍草屨，佳句失枯膓。水旱癡兒力，誅求寡婦鄕。送君辭末季，地下或羲皇。

其二
悔不生前至，親將甕牖開。焚枯煩老婦，褁飯慰兒孩。天屢收吾侣，人多忽爾才。叩園車馬有，誰與杖秋苔。

喜閬中徐公穆遠訪二首
開户披衣笑，專來必是君。曾叨兄弟好，不飾主賓文。交道停卿夢，秋心納遠聞。瓜蔬穿竹設，且爲息辛勤。

其二
好友來何遠，丹鷄一念深。君遊須愼口，予住是灰心。老圃細商句，奇人貧散金。秋光不相厭，且爲聽蟲音。

蔡師亡後得林觀曾書問
鄖齋三日語，已是故人如。酉水歸時恨，嵾山别後書。貧交予縞紵，新出汝芙蕖。萬里心常苦，鶯聲滿索居。

居易過小園志感
失侣空愁歎，君來暫豁悲。晚年予與女，新社俗兼緇。饞問堂邊笋，凉添户下枝。難將胸臆結，日日徙臺池。

小園閒夜同李永言竹宿
空堂萬竹明，好月照同行。向我酣歌徹，知君誦讀成。貧常隨曠了，嬾亦爲奇生。不似軒車到，予猶廢送迎。

冬夜橋上示寒碧
帆到卽臨河，常來苦菜多。園廬如寺隔，僮僕見僧和。月好君難寢，更深我尚過。外人傳不可，近趣愛蹉跎。

園中贈居易
雖因花事到，兄友固難忘。夜雨寒春屋，踈燈接暗芳。椿煩僧伴摘，茗許主人甞。何處同悲切，鐘聲自草堂。

吳彦先重訪贈之
一家鶯笋靜，重到或前因。衰髩驚殘燭，輕裝照晚春。怕談村外事，喜問舊時人。不敢塵封硯，伴予農圃身。

送濟甫
馴鶴見君鳴，空堂是日成。野蔬趨隔歲，高燭略深更。養母離家重，携書返棹明。此中鄕里朴，亦解具舟迎。

贈周四表弟凖宣
愛汝性淵沉，吾姨墓草深。相携湖畔影，同起渭陽心。弓冶無慙舊，風雲各有今。笑予兄道拙，惟喜避人吟。

義河邊别業欲改作菴訂點雪師弟來居
捨宅雖猶愧，齋閑易改菴。來翻如逆旅，家漸信瞿曇。雨長隣園豆，霜垂屋角柑。竟陵城隔水，住此覺師堪。

丁卯仲冬夜拜伯敬墓訖過其五弟居易家四首
孤身來及夜，乞火照墳成。碑碣增冬野，山川見哭聲。車停仍腹痛，劍失仗心明。萬事如筵散，荒寒立二更。

其二
吹笙秋宴日，墮淚亦因君。晚售空相長，新知别作群。歌兼登木苦（是時先慈見背，亦以十月廿八日葬），音觸碎琴分。何事申前約，孜孜小物勤。

其三
姑蘇徐逸士，香雨祭茶時（謂徐元歎，有《奠茶文》）。寂莫常宜赴，江山不再岐。楓橋朋好路，桃渡古今思。勝此一抔土，君當無不之。

其四
哭罷尋何處，宵投汝弟家。磬聲知世短，墨蹟引心遐。墓栢微微樹，瓶梅漸漸花。在時頻遠别，悲只似天涯。

江上逢周陶士督學鉉吉師長公也
江水知予事，存亡百感深。但能歡把手，卽有淚盈心。澹澹春洲漲，茸茸夜草陰。箕裘君似可，再見勝如今。

得六弟服膺藩署寄詩有懷三首
忽忽常思弟，充充總爲親。署深成遠客，苫近得閒身。夜易添嗚咽，天難補苦辛。不憑毫素力，楚越聚何因。

其二
家園無汝在，焉忍快林幽。塘泛惟前日，湘行必暮秋。軸籖身内事，杯棬手邊愁。欲慰鄕心切，音書毎雜投。

其三
客中親仕䆠，亭沼不生雲。逢倦翻成句，多愁易向文。弟兄常自拙，人世每相聞。音好全關尾，桐焦莫再焚。

周友忭招集劉又伯齋中薄暮紅雲在天疑返照所映服膺云薄雲收晚照因用爲起句紀一日之事
薄雲收晚照，高燭接殘星。客子且安坐，關門尚未扃。同心蘇小小，别態柳靑靑。秋月牆頭立，公然待耻瓶。

其二
薄雲收晚照，微露下幽花。歌舞翻增恨，林園易受嗟。塵飛移故榻，香動出新車。一聚煩珍重，秋深各遠家。

送汪全吉里選北上
先皇恩詔及，載筆試都城。送汝今番徃，如予昨日行。拜呼隨象散，誦讀上車生。誰不尊醇士，吾聞世太平。

了然見過適竺峰自郢來而居易寒碧先在柳菴茶菓夕集遂成盛會
數肩裝未約，衣屨到門均。菴小如巖屋，僧高卽故人。溝塍俱隔俗，鹽豉不知賓。舍北溪西地，紛紛議卜隣。

倪航再泛（同友濟甫、僧開子、寒碧、弟遠韻、服膺）
一汎幽光廹，因堅汎汎情。友朋俱未散，兄弟漸相生。鷺只依沙聚，螢初岀浦明。毎遊留興返，歸路亦難輕。

贈張玄升
不覺旬盈六，焉知輩是前。口常開日日，顔轉嫩年年。蠶犢豐由婦，兒孫好聽天。帶來方朔性，過架袖奇編。

輓柴夢菴
離濳二十年，重到自酸然。氣結山陽笛，心悲單父絃。羔羊貧不失，烏鳥痛難宣。執汝士龍手，感懷東屋邊。

僧開子過訪贈之
雨晴俱歴過，始覺到旬餘。愛廕常移舫，貪眠但枕書。鉢纔縣户牖，筍亦上階除。不願推敲苦，閒吟莽莽如。

寄于司直燕中
詩成人不見，獨寄竟陵邊。驢帶西山雨，簾通北闕煙。約惟閒聚好，來必計偕先。曾指高梁水，論交笻竹前。

郢舍荅胡公占雨夜見柬
與君時得晤，堪此一宵踈。甚有杯觴向，私將筆硯如。磬奔爐火煖，燈入布衾虚。對雨休愁歎，心知好月餘。

屢過孫爾穀園因題二首
來是園成後，冬心向此多。欲移藤作格，漸有竹陰坡。步步邀誰笛，舷舷叩卽歌。空霜飛夜半，入水或增波。

其二
不知一泓水，藏此作家園。坦步書聲去，幽心艷事存。風旋成葉巷，月只似柴門。怪是城居裏，披衣任曉昏。

夜飲王靑嵐齋作
夜爲羇心卜，無拘事更添。高聞相引出，幽艶一時兼。半醉私藏䟦，輕寒始問簾。麗人扶上馬，亦借薄香霑。

得海鹽陳則梁書（時韓求仲、嚴印持、聞子將、馮宗之、朱宗遠相唁）
踈狂似汝稀，漫士得相依。徃徃緋衫坐，蕭蕭綠蟻圍。偏能崇禮法，遥與哭慈幃。四海高人慟，彌傷見齒非。

湘岸過周伯孔
年貌不須疑，扁舟再到奇。江潭留坐處，嶽麓送行時。病爲孤吟在，田因好宅遲。我愁兼聚散，相見愼嗟咨。

湘潭客周宜一齋中
夜雨濕湘花，春山欲焙茶。牛蹄聃叟氣，䑕跡惠生車。快侣吟無節，愁人醉有涯。重君多遠尚，耻向說名家。

贈易順之
同上吹笙宴，偏成廢樂人。過君雙慶日，驚我百憂身（順之卯秋亦在省候宴）。錦帶羮堪煑，紫羅囊可珍。潭州風日澹，離合似周親。

别謝仲玉
兩都遊各遍，相失十年交。年貌同堪惜，風華不受嘲。春吟商竹屋，夜醉踏江郊。再聚天涯易，君方出故巢。

送陳庇華自竟陵徃襄陽
秋容寫水木，明月主人心。鴻漸井雖好，鹿門灘正深。裝輕思絶俗，帆靜感知音。獨上大堤去，君聽堤上砧。

劉同人龍朗伯黃宗之見訪夜上帆閣
千林明月積，登閣暗相㸔。秋荷良朋貺，身常獨徃難。天凉催筆札，家陋學盤餐。行遍漁人路，同思物外安。

與詹卓爾步園中
萬竿圍數卷，未免受君㝷。只可題門暫，難容謝客深。菓常垂到口，瓜亦種無心。喜汝新詩就，初來上岸吟。

李朱實制中初度不受觴慰之以詩
忍向支牀骨，觴君岀腹辰。南陔供母力，西塔飯僧人。坐雜時增赧，談深或露齗。舞衣須再製，孫子遶嚴親。

李師奉旨歸省南昌呈寄四首
文綺及朱提，裝輕仗帝齎。舞來衣正綵，扶去杖仍藜。丹竈階前火，爐香夢裏鷄。孝經師手授，恨恨我難齊。

其二
爲官思負米，寒燠歎離居。暫緩朝簪筆，常隨僕御車。烏烏歌下酒，白白水迎魚。流覽多閒日，情高必著書。

其三
唯阿羞史職，抗䟽幾番呼。有筆資司馬，將心許董狐。拜知明主喜，戲慰老親孤。亭外誰相問，侯芭不可無。

其四
人間師弟子，獨此覺徬徨。有約㝷匡俗，無歌恰（一作怪）楚狂。鶴翎修日夜，鴈足托氷霜。陸羽君臣契，猶存褐布囊。

劉同人至蘭陽訪孟誕先寄以詩誕先前詩有别來書不絕句用爲起語
别來書不絶，五歳在蘭陽。制舉心猶愛，爲官味已甞。寒山僧赤脚，夏汭女紅粧。是汝家居日，年年到武昌。

其二
別來書不絶，此度故人傳。夢遶微酣夜，天乾薄祿年。鶴聲癯益遠，梅格秃方全。細問劉郞好，秋曾踏水烟。

裓生子晬日因懷其尊公退谷
雖云亡友曠，性亦喜飴含。似此初稱祖，翻如再得男。全家依竺國，遺産守芸凾。風俗盤中物，知從紙墨探。

陳正甫先生舟過敝廬感贈
不厭魚蔬薄，益知前輩真。柳明舟忽霽，花艶路深春。兄弟爭求誨，鳬鷖素所親。猶嫌洛下社，年位尚須均。

仲含代予删竹
竹亦仗人成，何能任意生。開呰予欲秀，割愛客尤明。但送經行步，踈穿浦唱聲。空園留入夏，此地最流鶯。

嶽歸堂新詩卷四　七言律詩、七言排律
	七言律詩
坐來靑軒
翠到兹山欲盡收，幾多風物自相遊。虎蹲宸翰峰峰雪，龍變玉言歲歲秋。有氣泉巖如應答，無聲酒茗不沈浮。心高目下須臾際，鴈掠荒雲去未休。

陳盤生處聞王永啓白下訃音
書道三年衣表骨，不知何故岀江南。快人興豈隨生盡，才吏貧常誓死甘。猶恨殷遥禪未入，最同張籍哭難堪。與君情好堪思處，輿小舟高湖上菴。

過利西泰墓而弔之（同趙伯雝、周安期、陳則梁）
來從絶域老長安，分得城西土一棺。斫地呼天心自苦，挾山超海事非難。私將禮樂攻人短，别有聰明用物殘。行盡松楸中國大，不教奇骨任荒寒。

懷鍾伯敬久無書至
沙急秋深意每驚，思君此際息怔營。隨拈滿字皆無字，靜照前生與後生。小几開花閒日伴，高樓落木暮天情。音書不肻來都下，予適滔滔久在京。

眞定道上懐舊井陘使君朱無易先生
人來不易得回音，何敢然疑失素襟。常䄂青城山下字，兩過恒嶽道中心。楚燕秋草車輪賤，巴蜀春江里巷深。前日相逢馬京兆，說君齋食輔幽吟。

燕歸明日伯敬同賀可上令弟居易過訪時諸弟他岀
不尋溪塢欲焉爲，親愈家安莫妄思。開徑苔痕朋聚早，候檐烟火弟還遲。福生狂士誠知載，慧在文人卽總持。作客將休留客始，寒星高柳夜相宜。

黃美中從蘄水遠過
舟隔朱陳邨復邨，數年一到易衡門。身經世事荆榛路，袖匿新文風水痕。有月隨君溪上照，看霜點我髩邊存。自慙靈運心多雜，欲入空山但口言。

喜白門胡元振至
白門歸後四無隣，已是丘園半老身。明月不寒依好友，還鄕未定羡遊人。林塘位置煩咨補，榆柳蕭踈種畵因。僧起鴉飛君尚岀，愛間行獨覺君真。

十三夜喜雨後月遠韻服膺同作
節物驚心各掩書，一門中自結相於。過塘靈雨胎佳月，岀塢輕風翼敝廬。春早宵眀光井竈，葉開花落息舟車。懷新不覺生餘感，香動江南何處輿。

皂市問伯敬病勸予究心楞嚴
離却荷香欲近旬，陂塘祗作獨行身。扁舟甘載深情路，半榻平生苦志人。文覺王褒何句好，經逢杜衍自然親。惓惓時作資糧語，損爾衣珠念甚真。

沙市尋袁述之
微凉幾夜客懷生，氣誼無多復此行。莫為友朋傷脆弱（時伯敬新逝），且邀神鬼聽和平。岀城草樹三秋路，過市風煙十載情。欲信别來書史好，鬚髯颯颯向江鳴。

十五夜月食張樓同朱其勤袁田祖述之宴集
友朋昆弟聚常希，自與高樓遠樹依。月不成圓天若老，秋當旣半暑知歸。坐連香粉蛩私語，世滿罝羅鴈靜飛。未待尊空身屢起，六街街鼓急光輝。

武陵待少司馬中丞師蔡公黔櫬五首
苦僧棄婦合成身，欲狥黔荒早被嗔。力盡聚沙爲塔日，心悲發笱逝梁人。將如南八肝腸少，世値朝三喜怒頻。正羡君歸君忽化，霜花霧鴈不知閩。

其二
路遶蠻溪與瘴深，一棺杳杳入寒林。自傷屈子沈沙志，誰有侯生負土心。此日日惟思鑄錯，今年年在失知音。良朋先赴緋衣召，白玉樓邊幸徃尋（伯敬以六月先亡）。

其三
芒鞵記到酉陽時，古道秋心與我期（公贈子詩有「置身凛在古，行世淡于秋」之句）。才愧來書稱畏友，情甘負笈事良師。人天慧總難兼福，存殁恩俱不敵知。許大精䰟風月散，焦芽石女欲焉為。

其四
日見高流理酒漿（謂楊修齡先生父子），武陵溪口遲君航。漁舟約好尋仙界，馬革䰟先戀鬼方。始覺詩文難斷瘧，豈知牙纛甚投荒。予今悟矣甘無用，梁父吟多是挽章。

其五
布衣相死諾無虛，况托深知古不如。林入忘形三度約，篋開沾臆十年書。鴻飛爪在追無及，石轉江流恨有餘。我欲歸家鴉萬點，平山枉渚坐躊躇。

答郁仲開明府書問公爲弟元方房師
眞成越絶絶人姿，書到常如夢見之。路愛沅湘多作客，緣慳軾轍不同師。文章力盡五丁險，旌斾光翻二酉奇。君處東風應獨早，髙花弱柳孰先吹。

冬夜謝吉父招汎東湖題其水屋
野水霜天永夜凝，似將舟事待君興。薄烟歸閣惟栖磬，殘雪明蒿不挂罾。子美浦沙隨地有，志和家宅逐年增。遥知兩岸幽人岀，應喜寒湖報一燈。

送周無畏
野人談笑當笙歌，臘後春前細馬過。來入弟兄羣自好，戲添杯斚數無多。相邀豈肻賔周黨，重晤猶聞帝謝羅。樊口西山新柳色，不同君徃是蹉跎。

玉泉閒步覆舟山響水潭憶同伯敬舊遊
十年音吐落嵐光，叉手看山衣履蒼。智者常存依洞壑，文人消盡念隋唐。土膏漠漠融新雪，塔影蕭蕭學夕陽。咽向春禽啼不徹，行來行去水聲㫄。

其二
笻孤敢羡再遊身，帶翠沾藍若夢親。乍到此中潜墮淚，移經數處始栖神。耘煙鳥亦燒畬侶，樵澗僧無遇茗因。回省山邊今古士，何人不是覆舟人。

王天庚令姬人畵霜紅圖而自題詩寄予冬窻賞之寄以一詩
才人意想女娃筆，筆作新霜霜作花。愁借娟娟生客緒，喜分艶艶向天涯。臥看素壁如移屐，置近晴窻欲當家。有士亭中呼不出，却瞻嵐翠獨咨嗟。

喜袁述之過園中
古交相訪十年誠，曾啓園扉看水明。一入深林知路改，屢眠閒宇較家輕。早追南董君竒筆，遲餉東菑我拙耕。私約老年舟上下，遍從水木着琴箏。

妹婿魏木從自山中過住
曾依几案兩年餘，筆墨酣時毎乞書。自汝一歸心便懶，遭人數請手常踈。夕烟河上黄茆屋，秋雨橋邊白小魚。深愧重來猶寂寂，只將新瀋贈山居。

贈李表兄長叔叅議
六旬髩黑四旬斑，自是輸君澹與閒。頗喜常師黃叔度，不須親見白香山。官宜水部梅花裏，身在沙門貝葉間。更欲摳衣重下拜，日從歌笑學朱顔。

友人送雙鶴置之牕間喜題數句
鳴躍同増物外緣，不妨君與日周旋。分餐似客朝收釣，假寐如僧夜立禪。霜滿姑安閒户内，月明徐熟慢塘邊。新來剪羽慙相待，何處深林非遠天。

中丞姚公直指温公垂唁感賦（予是年岀二公門下）
落落斯情亦古如，高官孰肯問廬居。胡床興老庾公月，茆屋緣深嚴武書。豈有新歌逢雪後，漸多芳草及春初。知音散盡邕琴破，投向人間好愧予（謂蔡司馬亡後）。

沈滄洲携五郎過訪並示令弟炎洲給諫書問
僻村齋舫載書車，喜我園林卽是家。雛鳳領來千竹裏，鶺鴒音到兩湖涯。作官兼隱忘冠佩，待客同僧設茗瓜。可記騎驢京國日，對彈薫調不爭差。

傅陵九郡伯入覲單騎歸省秋復還鄂携家抵湖南觀察任
燕霜蜀霧歷將周，始見高牙赴永州。路爲君親行萬里，署封兒女到三秋。浯溪頌好雲邊石，鈷鉧緣深郭外丘。頗有文如元與柳，前賢謫處是佳遊。

移航至河同劉濟甫僧開子寒碧弟遠韻擬陶月泛
夏塘生厭又遷舟，望望河光若有投。蓬底坐僧全幅畵，篙邊訪弟數家幽。野香吹岸茶初濕，林月凉灘釣未收。愛製漁歌歌吹外，志和終老宅常浮。

寄陳湘潭房師
情躭望岳又浮湘，師在其間欲褁糧。昨歳剛逢歐永叔，徃時多似孟襄陽。論文自與人天對，相士無如器識長。學道讀書俱可報，邇來幽夢亦徬徨。

廬居悲感送六弟服膺入鄂應左伯閔公舘聘
數載氷淵事病親，最驚無繫岀門身。亦知車馬江干有，餘得詩書泪跡新。靜署茶香思母嗜，高文墨飽笑兄醇。燈窻可羡荆花照，散去常愁貴與貧。

園居贈胡用涉
别家惟喜近朋儔，偶晤常如日日留。恥用奇懷雕字句，時分徤氣錯觥籌。野蒲塘上予敷坐，好月門前汝泊舟。旣有歸心因母動，此時真可罷閒遊。

閔左伯紉弦中秋初度予與舍弟元禮飮署中因贈
高文古質岀苕川，數載江蘺岸柳緣。玉笛淸秋吹夜夜，金樽好月照年年。教嚴鵠鶩家前輩，心切䕫龍世大賢。短短池塘兄弟草，暎兹松柏與蒼然。

王靑嵐樠山齋中同公占看殘雪
雪在樠峰照郢明，與君高踏萬家晴。煙飛日落歌喉薄，屋白山靑醉眼爭。帝里餘寒氷寢廟，客檐新霽雨柴荆。惠連一賦無他好，堪减胷中慮與營（謝《雪賦》云：「縦心皎然，何慮何營。」）。

悼同年孫爾穀
郢門從此倦徘徊，最怯園扉日日開。剛與嘉賔同鄂渚，忍教名父獨燕臺（爾穀尊公伯御亦上春官）。硯邊看我書爭坐，燭下催君喚夜來。交好早知如此盡，但當常醉不思回。

送沈滄洲令洧川
君才豈但有鳴琴，所羡常經聖主心。粟卜當時兄問弟，舄飛佳事古猶今。含巾吐柘三年熟，别澨離澴兩地深。漸欲隨齎鉛槧徃，溱邊好爲聽車音。

金正布學道人也新官庻常貽書相迪舟過其家仲氏招飲因寫寄燕中
六溪春水漲江渾，始見君家溪遶門。久爲茹蔬慙善友，翻因許飮愛諸昆。上乘根利兼官作，中秘書多念職存。莫向人間談勇退，好將君父佛同恩

湘潭謁陳闇然房師
乘春襆被向師㝷，百丈牽江草未深。花地鳬天迎破笈，米船漁網送孤吟。才輸屈賈遭明眼，遊入瀟湘理夙心。卻念古賢奇絶處，白頭覉旅少知音。

别栗仲芳諸子
遊集常添好友情，玉州風日自幽淸。春山碧處頻登閣，晚燭紅時尚啓城。藥餌相將停過客，吟披不輟念平生。此中亦覺離多緒，愁負家園老去鶯。

	七言排律
甲子除夕和伯敬歳暮感懷之作因示弟軰
河上冬晴欲當春，一聞春至卽良辰。土臯㣲動猶思雪，京洛初歸始畏塵。入野班荆驅䞿便，代僧槌磬閉門眞。從昆弟飮勤相勑，熟老莊書曠有因。閲盡風濤舟易穏，望知阻險步先勻。長安奕散全抛子，豪傑江寛暗揣綸。雨急忽迷南北路，沙明轉愛鷺鷗身。行藏帶黠安流俗，禮數多慵睦媾姻。聚日追離驚忽忽，衰時得白誘循循。梅開此夕寒千里，鏡到明朝見四旬。還我鶯花成歲月，聽他村犬静昏晨。生平遊止防中徙，豫致音書告故人。

乙丑歳除夕感蔡敬夫鍾伯敬二公之亡賦十二韻示弟
枉渚歸與聲自吞，如因歲序動愁根。溪山頗好嗟空返，師友新亡愧獨存。夙具道情俱未退，近聞疆事總難言。崢崢鏤臂傷君辱（謂敬夫），寂寂栖心想佛恩（謂伯敬）。雪月佳時私短氣，笑談叢裏暗驚䰟。身强叔寳終歸幻，眼恕嗣宗可耐喧。憔悴先從文字始，凋零益向友于敦。俱貧豈得分南阮，常定眞宜學北昏。已過四旬休照鏡，能安百畝勝求閽。營生首辦新芒屩，謀醉多交老瓦盆。施鳥僧還猶淨域，捕魚人到卽仙源。高懷日日偷愁換，漸有春風吹竹門。

丁卯除夕同諸弟及妹壻魏繩老僧眞公守嵗先慈塋上十二韻
鼎湖秋動萬方哀，適有人間苦痛催。下土照知氷蘖性，先君朂就柏舟才。天乎何罪今除夕，母也多愁此夜臺。年長不堪經節序，親亡誰忍具尊罍。雙麟臥處吾家宅，數鴈聲中客酒杯。未肻離羣佳壻事，疑從熟刼法僧來。夜晴焼燭跌衰草，山靜拈香祭野梅。蕉剝層層傷舊本，珠明粒粒想初胎。豈無檄在嗟毛子，縱有衣歸非老萊。空占聲華從積涙，隨遭寵辱盡如埃。布金為地酬龍虎（予建坊金閣供大士），䇿杖如雲息蹇駘。亦忝東風村鼓内，無正可賀墓門開。

湘潭贈李宗伯八韻
恥從文字問傳燈，本為深心欲仰承。杖屨豈宜忘海嶽，門墻亦自有高曾（先生與予座師淵源甚遠）。坐穿木榻迎千卷，忽悟花前廢二楞。管樂合來方似葛，春秋大處莫如澠。人皆事後思王旦，我是緣多見李膺。岀世栖神俱夙命，救時蒿目但晨興。晴塘雨寺徘回久，湘草山花領悟曾。何用更探黃石秘，至人奇絶是淵氷。

壽陳松石先生
蒼然石骨吾當拜，髙作松鱗老自看。黃髪司農尊在品，白雲宰相重非官。挑燈喜話先朝事，杖䇿常尋野父歡。萬石一經家訓遠，渚茶汀草道心寛。香山仕久餘三㤗，向秀情空脫王難。牛李成風俱不染，禪玄異派只叅觀。真將末法歸龍象，始信深林嘯鳳鸞。君自岀塵塵便隔，王喬更欲進何丸。

嶽歸堂新詩卷五　五言絶句、六言絶句、七言絶句
	五言絶句
伯敬畵武夷一景寄蔡先生先生以授其壻林觀曾題之
他山宜畵水，武夷宜畵石。武夷溪水深，石少空天碧。

其二
藏自氷心人，入君玉潤手。半天氷玉光，先被溪山有。

湯隂過嵇紹墓
堪羡侍中血，原從叔夜來。若非高士種，忠勇許誰開。

其二
此衣飛野烟，此血流中夏。三年碧易成，頗笑萇弘化。

其三
殞讒與殞仇，同覺心無徙。賀君新卜鄰，前得岳王里。

過葛震父客舍見紫薇心動各題二絶句
入户薇光迫，蕭蕭烈日中。一紅意無已，知必立秋風。

其二
君與數枝花，長安不多有。明月滿今宵，照紅成碧否。

題張葆生贈畵
山居望我來，先指行吟處。舟發是何辰，山隂從此去。

伯敬畵林巖見貽予兩住司直園舉以爲贈因題二絶
旣愛長安月，又愛長安霜。携來好東絹，同發暮秋光。

其二
不好寫槎枒，吐成蒼潔影。層層托贈深，千里通林嶺。

酬張龍生製裘
改作拜君心，近身温似毲。高嚴是敝裘，肻向霜前脱。

巷中七詩爲武陵姬秋水詠（有引）
客鼎識秋水，嘉乃志也，出《巷中七題》吟者。難暢為之搆染，已播在人口，笥無稿也。别去，秋水塚生草矣。思舊詩，略記大意，斚斚在冶詞外。酒酣重拈，頗超向聲，焚之燈前，秋水夢謝予乎？
釧夾念珠鳴，香燈心不已。未知學無生，誓同播掿死（念佛）。

其二
一罐江南信，渚茶香透頸。正遊河洑歸，汲有崔㜑井（煑茶）。

其三
驚喜弄苔箋，吟聲隨拜落。謂是昔人詩，焉知是郎作（寫字）。

其四
樺燭照殘局，娉婷下子微。旁人莫相助，要取郎相圍（圍棊）。

其五
有郎愛絃索，北調久無傳。恨學江南曲，聲聲帶可憐（度曲）。

其六
開合少人爲，志誠生倐忽。郎若詐贏時，相看翻咄咄（揖陳）。

其七
月明夜夜吹，能和歌喉響。天上苦難嬉，莫隨簫史徃（吹簫）。

	六言絶句
園中
柴門未破先改，橋木將欹始安。夜燭毎臨水次，午餐多在林端。

答俗人
家添鶴鹿三口，僧與琴書半船。問古人中孰比，野夫行徑多偏。

倪航晚歸偶題
橋煙閣月差富，竹轝蓮舟亦榮。婚䆠微乖素尚，懷安用敗浮名。

茶瓜
茶瓜楚楚無客，桑柘隂隂及隣。老圃老農後軰，住谿住寺前因。

丁卯夏日有感
誰容賈傅多涙，願學焦先不言。野性先踈慶弔，幽居厭聽寒温。

贈居易
古道無妨弟畜，淵人久欲師承。巾車百里相訪，歸課兒書佛燈。

	七言絶句
戲别姪簡兒
牽來左右神皆聳，喜有竒駒送遠行。伯父一呼予悵悵，人生易老是茲名。

沙河過佛圖澄洗膓處
腸在衆生佯煖熱，一天陰穢盡藏身。異僧岀度無他法，臨水肝腸洗示人。

贈熊尚書非所
頗笑䰟飛湯火句，喜聞烽静任身危。眀君執政俱無意，自是龍泉有匣時。

郭聖胎齋中有石似佛骨詠之
泉侵蘚蝕悟無生，空谷原無想與情。天地自然同石結，始知中土佛先成。

入西山
可慚塵土埋春夏，留得秋心與好山。蒼翠此中迎太急，野雲相愛不曾閒。

入水源
嵐交四野雨初歸，濕滿幽崖日抱暉。寺寺秋深深不得，蜻蜓蝴蝶煖中飛。

由香山上洪光尋徑
登登物物是森森，携有泉源到樹音。松栢午天皆暮色，誘人風雨晚秋心。

登車時楊心湄大行送綿
㝷常著線添綿語，事到長安亦頗難。纔說還鄕身盡煖，因君欵欵悟霜寒。

報國寺看松留别陶公亮于司直
秋光盡處接松辰，枝縱枝横無四隣。星日風烟俱一變，恥從竒物訴離人。

夜宿長店書付倪不離還京
桑乾欲渡殊難渡，撿挍鷄聲上旅愁。回憶岀城橋兩處，高梁愛客勝盧溝。

送友人遊少室
贈雲休望陶居士，賣屨新逢朱逸人。自恨壺中天未滿，遍行嵩少慰淸貧。

病中隔壁聞袁郎與諸女兒歌笑
虎丘殘鴈段橋鶯，似許今宵雜夢行。不忿秋燈增客病，細吹檀板合蛩聲。

喪友詩三十首（有引）
䘮友者，喪鍾子伯敬也。予與鍾子交，庻爲近古，起萬曆乙巳，訖天啓乙丑，葢二十有一年。交終矣！循省情事，毎别必思，思必求聚，將聚必倚檻而待，聚必盡其歡，歡必相莊，片語岀示，作者歛容，一過相規，傍人失色。于是天下人皆曰：「此二子眞朋友也。」客有善譛者，鍾子笑應曰：「吾兩人交，所謂雖蘇張不能問也。」鍾子死，予亦年四十，不能多哭，又不能已，乃漫筆依上下平韻爲絶句，告其柩焉。
兩人生死獲交終，不問誰亨與孰窮。同守一檠茶果缺，亂書堆裏眼怱怱。

其二
含煙共賞玉泉松，帶月同驚牛首鐘。小水小山容易聚，高人五岳卽孤笻（君遊岱，予遊衡，有《岱衡集》）。

其三
生樂江南死故邦（一作鄉），奇踪漸老自情降。牽回黃鵠磯頭舫，春水宵宵打漢江。

其四
曾商對結兩茆茨，又欲開軒其柳枝。如此晨昏眞異福，空留願力照臺池。

其五
頻到園居不報扉，燕行蜀返與閩歸。家人卽岀魚飱待，别遣兒童上市稀。

其六
恥用浮文掩性踈，甘將命相入孤虚。年雖半百天無力，歲歲沈痾夜夜書。

其七
形人未免文章好，愛世多（一作都）將禮數無。官罷禍輕身便死，可知天意黨凡愚。

其八
局閒觀曠念蒸黎，宼盗衣冠著處迷。殷浩謝安書數紙，右軍通識不沾泥。

其九
似官似客水邊齋，香笑船過養靜懷。深夜史書書細（一作數）字，破窻燈火壓秦淮（君讀史白門，著《史懷》二十卷）。

其十
影抱羸骸寒似梅，日驅寸管走雲雷。詞塲氣魄爭門徑，逢爾幽吟入不來。

其十一
淸朝水火偶驚隣，仕路波濤益愴神。幾度規君君亦悔，簡交常有誤交人。

其十二
角巾相倣俗紛紜，道廣交浮事厭聞。名刺未（一作不）通翻薦禰，目君爲冷豈知君。

其十三
甚（一作苦）雨酸風不再煩，荆花零落鴈迷村。猶餘一弟僧行逕，洗鉢然燈畫掩門（君五弟快長齋持戒）。

其十四
朝雲解事死方安，阿鶩灰心嫁亦難。謝卻蘭筠久不畵，獨留春倦與秋寒（謂吳姬、孟子）。

其十五
胷盪春雲溪水灣，武夷遊後絶躋攀。餘情不肻同流俗，拙拙倪黃數筆山。

其十六
忍手楞嚴只漠然，天台未見拜年年。飢思倦想無他物，夜夢經行兠率天（君夢説經兠率，著有《楞嚴如説》）。

其十七
十餘年內事三朝，笑看長安奕手驕。身迫諸緣杳一炷，天隂夜短易香消。

其十八
氷中炭卽漆中膠，下石人傳是舊交。閲盡寃親心始悟，畏人予亦築江郊。

其十九
蔡公今古義常高，一騎雙函發沔臯。君死尚無幽夢徃，書來多是羡蓬蒿（謂蔡敬夫先生）。

其二十
手植園荆長嫩柯，弟兄持此感人多。全家愛把君文字，坐向白雲秋水歌（「手植園荆」，君贈舍弟詩也）。

其二十一
貞曜先生宜有友，鹿門居士本無家。雲天一慟不能止，記憶纎毫莫細嗟。

其二十二
開卷茫茫撿和章，新箋舊軸動盈筐。欲將最入幽微處，寫向僧菴佛閣藏。

其二十三
被人相强立虚名，劉白韓張喚一生。美恥同歸讒獨受，此中眞賞在孤行。

其二十四
安能記此到幽冥，鳥散雲飛豈暫停。欲望來生兄弟聚，子瞻癡想不堪聽（寄予書語）。

其二十五
賀子三春許共燈，徐郎九月說擔簦。人生徤日蹉跎極，相約衰時待不能（永新賀中男、姑蘇徐波皆君道友）。

其二十六
好風好月罷同游，猶記梁溪一段愁。我上江湘君下越，兩帆風順各開舟。

其二十七
也怪伯牙說廢琴，山川滿指是君心。深悲極報從兹覓，珍重五絃音外音。

其二十八
爲文吿佛願投菴，世世生生掃佛龕。再作文人君莫受，怕從絲盡了春蠶（君將逝，爲《告佛文》，發願受戒，法名斷殘）。

其二十九
夢宜頻到月侵簾，魂若相窺葉落檐。鵬鳥一聲埋賈誼，彩毫十束葬江淹。

其三十
讒人從此不須讒，泉去山扉風去帆。濳歩吞聲何處好，微生有命托長鑱。

送徐聞復自當陽還金陵
雉鳴鶯長若相關，君有鄕心我有閒。同去曲沮原上戲，也如笛歩望鍾山。

其二
白門音斷十年餘，君去逢人應問予。師友新亡生白髪，鑷來封入故人書。

客樓
沮漳作客寸心微，纔上樓時翠已圍。最愛人工空外滿，風鳶響鴿破天飛。

鶴吟四首
貧家愛與鶴分田，也向閒溪製釣船。堦下偶來伺顆粒，怕將煙火累臞仙。

其二
鶴雪相宜一片凝，但愁缸水凍晨興。渴來不用瓶他汲，待爾鏗鏗自鑿氷。

其三
經旬未鑷鬚閒白，月月難忘剪鶴翎。鶴不令飛鬚再岀，嬾人心事未全停。

其四
村屋如山徹夜晴，曉眠慵起愛窻明。不知空響誰教觸，春磬一聲鶴一聲。

送魏木從妹壻還申山
妹將箕箒遠依君，家入申山純是雲。老桂深松蟠數里，未過先喜向僧聞。

趂風過岳陽示僧寒碧
纔向巴丘趨鹿角，岳陽樓下去悤悤。湘君廟遠帆邊祭，怪有閒僧怨順風。

重過洞庭
曾遊嵾嶺後山登，悔失三天門未升。卻又過湖逢水小，君山燁燁見春燈。

洞庭舟中示琴伴凃客之
十四年前獨徃時，不堪心緒被琴知。囊琴且任洋洋手，怕動湘君徃日思。

湘雨歎二首
靑袍素鞸常兼着，白髩紅顔偶雜居。涕涙忽盈春雨夜，昨宵歌笑是何如。

其二
一城人隔雨聲邊，高唱閒情岀自然。怕遣爐香來擾坐，終朝寂寂是湘天。

潭發留别謝仲玉易順之周伯孔宜一仲辰秋若諸子返棹湖岳堂作
客放船歸天放晴，仍飛密雨切羣情。此中師友誰先定，何可山川少恨聲。

登覧昭山
煙急茶爐僧木末，雨腥漁屋叟峰腰。花開花落知何事，草扼泉鳴問去昭。

岳麓山下送周宜一還棹
維舟柳港愛山邊，笑語紛紛就醉眠。昨見荼蘼黄一架，送君心到野塘天。

四月八日過洞庭湖
碧空晴遠露鷗身，柔艣輕風去若津。香縷未消湖便過，方知帝子佛門人。

園居答車孝則遠詩相質
野塘遥岸想神形，一僕嚢詩過洞庭。正值寒河新句就，也無人看立茅亭。

至郢柬葉玄胎明府
天教卓魯寛饑歳，性癖江山閉晚衙。欲信君才非吏俗，看予如訪故人家。

伯敬在日歲以采岕茶寄書徐元歎名曰茶訊雨前有感寄訂元歏
泉烹雨采弄幽姿，頗爲生慙陋季疵。歳歲楓橋僧俗路，幾人魂魄在茶時。

嶽歸堂未刻詩卷一　四言古
彼檀四章禮檀溪晉柏也
彼檀也溪，匪晉伊漢，柏則有幹。我瞻斯柏，亦匪晉矣。人曰晉矣，再瞻再顧，亦孔之固。
彼檀也溪，霜雪又又，柏則有偶。我瞻斯柏，亦匪柏矣。人曰柏矣，再顧再瞻，亦孔之嚴。
漢既涸矣，我馬作矣。彼雙柏矣，垂瓔珞矣。匪瓔珞也，維柏綽綽也。
溪既平矣，我馬升矢。彼雙柏矣，屹如石矣。匪石也，維柏力力也。

公無渡河爲張子作
公無渡河，河不可家。十里流水，一里走沙（一解）。公無渡河，舊鬼瞰川。沈溺得代。饑黿曝灘（二解）。公無渡河，水賊張羅。彼富也估，笑涉風波（三解）。昨日一金，今日隕身。公是貧士，得金天嗔（四解）。旅人身單，墮水衣單。星漢照地，不照驚湍（五解）。

忽忽促促行
忽忽促促，中心環互。明月在天，照我孤兔。憑高望遠，北山涼暮。不户而野，蟋蟀鳴誤。我頫兹郊，淒神孔固。晚稻未香，裝棉出袖。曰予先人，敬夕如晝。天亦祚止，自北龍赴。葬師獲之，龍懼失措。冺冺諸孫，省躬無怒。今夕不寐，秋逖籬瘦。斗酒沃腸，狂淚決霤。忽忽促促，月落入墓。促促忽忽，雁飽鳴透。蒼天蒼天，不如地厚。嗟爾地下，孰無親舊。

瑟八章送弟亮侄籟之高苑也
瑟瑟江流，載之寒輈。倚我落木，視女遠游。
遠亦何之，有令在東。琴長邑短，爲王租庸。
庸則靡逋，咎則靡獄。高人之子，矜寡攸告。
往告仕者，彈丸易理。克縶爾足，以蘊萬里。
我有師友，官彼東方。昔誨蒸蒸，慨獨難忘。
塘有曾樓，步有闊舟。往告仕者，居人忘憂。
十月地震，牖鳴床側。東方如何，我心隕石。
將家者誰，少弟長子。上慎無荒，東人瞻止。

猛虎行
猛虎食人，不擇醜好。毒刺猛虎，不避彊暴。虎急山深坐張口。人拔刺，虎稽首。

讀學語贊
文以情緯，理以趣蓄。瑣見蕪意，不如空腹。煌煌聖言，如日初旭。漢宋汲汲，欲為燈燭。我傷其綴，與其局曲。寧不有窺，非道所宿。敬讀學語，以盥心目。無高冠相，籬落不逐。影光四射，諷高韻獨。所尤欽者，增人間矚。杼軸於懷，不驚雅俗。致則歸一，經可穿六。妙義一陳，駢詞波屬。何其天然，大巧由熟。是在先生，散朗所觸。我愛其詩，風湧泉縮。

嶽歸堂未刻詩卷二　五言古
到京寓故人于司直七丈園（一作閣）
三千里行役，篝火鷄鳴作。兄弟三人行，自顧如車脚。望見長安門，解裝是一樂。裝過我友居，僮稚争相攫。下馬飲君酒，顛倒話離索。倦即眠君床，讀即啓君鑰。人物紛眼前，安得不淵漠。當軒汲井華，曉分天壇勺。春草是故根（一作相），春風吹即覺。我愛斯人風，藤栅懶未縛。

夢李朱實
夢君畏君别，攬抱不相棄。小開平生眼，窺我睫間淚。夢醒淚相牽，角枕無乾地。肝腸能幾投，情親裹機智。君亡我亦閑，省卻城中字。收淚厭鷄鳴，努力圖重寐。知君愛友心，安忍過憔悴。

其二
强奪汝萊衣，銜悲入地底。大傷斯人心，造物失孝理。何以瞑君目，餘風感妻子。無語冷執手，哀緒颯蕊蕊。梵聲報西塔，魂返湖燈起。

秋夜作示李仲含
秋雨與秋風，唱和作悲涼。昔我少年日，不能使心傷。凛冬猶未至，燈火初在旁。有酒浸潤之，魂魂掠中腸。蛩雁消長際，如客孤難忘。桑麻滯人行，江海鬱荒荒。

其二
涼風有委曲，失從簾櫳折。焚香禮秋陰，桐雨不可褻。讀易森在眼，自然薄莊列。螿語天地内，寒衣與切切。半日留前除，安知爐尚熱。

其三
哀思與樂殊，來驚至人天。端居如不動，此懷諒勉然。念我同産仲，帶雨埋秋煙。送送到山岡，能不衰草眠。吾猶及燈影，學易卜筵篿。

李朱實亡後爲其尊公八十壽
兹觴良獨稀，八十人天重。斗酒爲翁熟，秫秋此初貢。健身愛閑書，不覺深卮送。頳顔慰我情，兼可報幽夢。納履而接杖，皆如子弟供。萊子雖已遠，衣彩人猶衆。賢婦時滫瀡，家學月弦誦。孝謹如深𤰝，我友在時種。一柯有爛時，殘局仍未動。山松大十圍，誰能斸作棟。我髮素垂領，稚子憐雛鳳。他日看女孫，相期倒秋甕。

坐隆中小泓橋作
山田米可舂，石隟雲可耕。洛下好吟者，不知梁父聲。士元相還往，琅琅過此生。諒非纓冠日，管樂高其情。如何一世上，傳得龍鳳名。結友不韜晦，山居未可寧。人生怕知己，少食以經營。嗟嗟野泉側，秋蟲時一鳴。

坐萬山頂石上作
我上萬山巔，先愛萬山石。星辰相墜倚，似與光同擲。盎盂視漢水，煙嵐此窟宅。澄潭不敢抵（一作改低），是物如有力。交甫佩離離，二碑聲莫莫。求之兩不在，沙禽出瘦柏。

習池别襄陽諸友（題一作壬申十月二十三日離襄至漣泗洪棲止屈氏二仲宅留别相送諸友懶友蓋指同年曾更魯也揚袂行者則姬人剪剪也）
南郊相送者，乃在習池間。猶有上舟人，壺觴如初閑。疾疾飛籃輿，泛泛雜朱顔。籃輿本非期，懶友今岀關。朱顔揚袂行，亦非索所歡。篙纜與同心，歌笑别萬山。晚州到鄢郢（一作野），弟子迎門闌。冬序陽和小，薄言游以盤。龍窩石起舞，待我細沙班。數蹇踏鏗鏗，斧響驚龍鸞。百夫輦入舟，不覺歸人單。我友拜我石，謝謝君當還。

贈水督學向若
官職既磊砢，師道即嶒嶸。抗疏與談經，自可一人並。陽城本鳴躍，豈爲退之争。他日公輔用，先胎於經生。水鏡越夫子，江漢濯雙晴。朝端想鸞鳳，四方羅羣英。如彼珊瑚沉，往而網滄溟。我楚備楩楠，槎枒初受程。冶光淰淰融，寶劍土拭成。不才嗟老馬，獨向高天鳴。

龔習庵太夫人七袠詩
是母産是子，辛螫已不悔。是子報是母，勤慎庶無罪。是母真畫荻，是子真戲彩。不謂古人語，今人事事在。老我計偕身，戒裝累桃宰。天寒母頻岀，貧廨豐酒醢。言欽子有友，嗜古如中壘。蓄意兩經歲，觴祝事遥待。十年賦一詩，翟茀數已改。不羨身首耀，所羨親日健。

姚長虞出寶鏡見贈
姚氏有藏鏡，天陰潤沃沃。土德發輝怪，蝕繡感朱緑。出土六十秋，久識人眉目。先秦略雕鏤，如獲逸文讀。鏡陰儼金鋪，菱花媚亦辱。肯令近玉臺，拜貺以自勖。

其二
蜀江到我門，子往豫章路。胡不繫子舟，於我溪上樹。溪上失意者，吟聲生薄暮。昨在匡谷來，泉響心更悟。閉户苦太閑，安得舊友聚。蔬秫園中求，魚蓮塘下布。貧居三十年，盜賊此無怖。花源苟能避，草廬肯煩顧。相念必一來，爲子告情愫。

送范叟歸白門
片帆來楚江，梵誦達千里。楚江西復西，緣願非今始。入幕成親舊，到門乾鵲喜。經聲出短垣，血猶透經紙。苦行吾輩難，二業在所徙。朋好争來觀，黄鶯啼階圮。既非鷄黍客，林筍是月美。鶯亦有時老，筍亦有時止。送歸何處歸，寄語秦淮水。

答陳羲升令君
寇盜怯水國，葭葦承清昊。下澤過里閭，有時徒步好。鄉人不相避，揖我簑草草。見此頗自忻，無官恣潦倒。又有竹下舟，溝水曲如島。書聲代棹歌，午眠溪風小。走謁終歲無，曾蒙官長惱。何意風期高，車馬含文藻。駐駐問小灣，未嗔逢迎少。仰首見堂名，已知耽枯槁。布衣禮無次，巾幘黴未掃。鬢間霜信繁，自祝或壽考。笑彼名貴人，雖貴不至老。我有架上書，補閲送昏曉。讀罷有餘味，不騁少時巧。富於袁伯安，健於衛叔寶。凡事貴率爾，營營即不了。邦君因借問，匡濟應深討。子齒猶未也，君平棄差早。再拜謝邦君，流螢亦皎皎。世人争上書，敝廬私自保。

壽倪任先母七十
竹谷深我鄉，吟詠少人共。倪子方潔士，數年情抱送。茗酒同時乾，閑來叙奇痛。前陳少孤貧，徐嗟母尸饔。甘守蟋蟀床，永離膏沐夢。腸膆自相綰，腹胎可不用。問子何該雅，唯母督其誦。問子何皎皎，母嚴如轡鞚。徑有仲蔚蒿，釀無畢生瓮。子母相倚時，我知人天動。飾母自有珈，逸母自有俸。今日是何日，白髮青裙重。

壽陶太母八袠
瑞哉吾戚里，頻見大耋人。蒼然劉太君，康懌及兹辰。履道二賢子，壯齡違慈親。繞膝與弄飴，雙嫠恭昏晨。紡燈猶不衰，魚鮭亦足珍。天然成陶母，戴（當作范）逵爲嘉賓。回憶三十載，觴舉自含嚬。百年相保旌，予為叩天閽。

感時上中丞唐公
天常念我楚，不使經躙蹂。樊沔馬無塵，江湘晝夜淥。此地建髙牙，鈴下亦厚福。四方多虞日，戎饑兩相蹙。徭賦空千家，誰能怯瘦肉。官民同一苦，不敢怨良牧。天又念我楚，乃令公出督。司理棠未剪，□□上入告（公昔兩官楚中）。何以帝心簡，知與三户篤。重如父祖來，自笑婦姑倏。吾聞文中子，將相皆教育。風雪滿江天，久立光如旭。

癸酉春夏間又於朱花閣旁構一小堂顔曰花時在家堂同黄以實閑居述贈以實
朱花繞堂上，其閣名朱花。榴火然我穀，菡萏香我涯。妙情善裁物，四序相次差。桃杏不足言，梅薇争爲霞。雜岸生楓葉，天意有補加。遂得朱花名，碧素竊所嘉。自抱梧竹懷，斯心安敢遐。今年家居久，常如猿守瓜。嚴與芒鞋誓，游則斷汝麻。開落總關心，旁無一物譁。袒跣探鶴糧，披衣伺蘭芽。水旱柴門内，緑疇明窗紗。東籬無其闊，蔣生嘲吾奢。何以致君來，孤居媒嘆嗟。詩書不隔眼，老懶念（一作戀）深華。所在有軒牖，主客互相家。深更林際燈，日午竹間茶。隘哉此兩人，客斷意色誇。兩人面亦（一作會面兩人）稀，溪橋有蔽遮。

送襄令李公受明府
烏鳥痛春深，鸞凰戢其翅。天乎苟爲民，君子何憂悴（一作瘁）。襄樊户百萬，南北視（一作頽）兹地。才人悃愊心，不同末時吏。村村我熟游，父老語多備。治縣出家譜，豈問碑上字。父高南村學，隆中迎不至。居家越布風，但索甘泉寄。機雲一門中，天心非濃睡。我交第四孫，奇書寧澹志。鷄斯發江漢，賴有朱玉侍。予心告兩槳，岸花莫相避。

吴郁卿司理毘陵遣使贈詩兼示與太守洪半石唱和惠泉五首感答古詩一章
我昔惠泉游，曾逋惠泉詩。瓶甌兩天下，一語差近之。君今李蘭陵，曲曲瀉武夷。郡守我黄産，匡山瀑水姿。探泉共幽香，出語茶光吹。陽羨兩年來，雨芽動華滋。只可陸張採，肯容丁蔡知。二公高韻士，政暇躬汲斯。閑心到涓滴，九龍雷雨隨。居民泉上住，澣沐日夕資。封題千里外，飲客務相宜。近遠發精微，可用卧理推。

陳雲怡學使自豫章貽書徴其先公傳傳成題贈
一揖有知己，何用羨相於。高文輕浮綺，大道重專愚。褐夫自有玉，采采充所須。岵恩寫遥函，仁孝裹雙魚。有道碑易古，中郎寧愧諸。庭際續傳燈，豈歧禪與儒。白馬東吴練，白鹿西江書。我慕斯人風，春風吹衣裾。

古詩二首送弟服膺
一喜竟三冬，借問喜何長。喜見弟乘車，黯無照路光。腰下當有綬，肘間當有章。觀者不知心，視以爲輝煌。德義充汝用，未字先嚴妝。為學事未已，況乃百責將。腰下誰無綬，肘間誰無章。

其二
天念我姜被，遲汝官數月。几案補三冬，言笑覆屋雪。臨當燕行時，不敢愛林樾。構閣爲兄居，分架爲兄閲。無限負米懷，聲淚蔭松柏。天寒集子侄，閉在堂西折。書聲鳴喈喈，技成區以别。教養子弟心，往爲蒸黎竭。

三洲蔬圃同陳大士萬茂先起先徐巨源集喻仲延京孟父子齋中賦
今日春陰日，三洲適所投。雨垂不能下，羣緑光悠悠。我友窗户深，蔚蔚對中洲。愛兹城中人，日在涯際浮。水末參差屋，復爲煙所稠。澹蕩晝夜交，汀火初眠鷗。我念織履翁，圃事亦兼修。謀生良匪難，聊以資優游。

送余小星之廬陵時同坐劉士雲泛閣作
我適到南昌，子則去廬陵。各自離其家，欲留俱不能。毫素祇自弄，非爲索知音。春草引令出，晴雨歷幽襟。且還把我手，時一捉子衿。步閑適何所（一作在），上巳宜水汀。行行過劉子，小閣户未扃。其下雨後塘，其上多柳陰。劉子不揖客，歡然如郊坰。自囊筆墨來，來向髹几增。舉頭見鄰園，野水共冥冥。鶴步踏岸緑，斜日飛鳥深。斗酒動鄉思，豈無榭與亭。筍迸荷復錢，安能久滯淫。頗愛君此行，不諱安飽心。廡下著奇士，舂汲驚百靈。丈夫養葬闕，焉敢輕黄金。昨有廬陵宰，朗懷如春燈。訪我章江上，與語薄飛騰。歐陽本所部，旁羅南豐曾。其意良未已，急友懷淵冰。子其往實之，春帆六日舲（謂廬陵雍和鳴也）。

答熊伯甘
後園枕下街，前街蔭廣塘。之子懷中古，圖書托一方。決明生松隟，草石相青蒼。笙竽豈不喧，歷經（一作徑）自幽涼。子非是中人，聊與子傍徨。先與猿鶴言，勿復執行藏。天地亦多事，回幹有微彰。啼鳥過筵端，飛飛去龍光。龍光一以偉，沙際寒劍鋩。前夕雨聲深，坐論何其長。

待太虚師不至留詩五首
南客三春思，西江萬里船。及師弧矢辰，花我桃李天。舟檝不可遲，空復到堂前。

其二
堂上鶴髮翁，鰥居三十載。堂下子弟賢，相與弄萊彩。師嘗告天子，臣也有親在。

其三
停停復企企，風水乖夙願。日愛蕪園中，西山入圖券。豈無江南夢，歸魂爲師勸。

其四
秋屏閣外山，章江門裏水。風物既艷艷，人士兼萃止。但得師遠歸，兹游豈不偉。

其五
莫春左蠡壯，席掛不能待。濯足雲嵐中，五老攻予怠。登堂思君子，下堂思江海。

陳雲怡督學相聞投詩爲贈
素不識章水，此來孤鶩熟。芳菲遍湖堂，我思含幽緑。藻鏡日高懸，氣志相膏沐。西江才俊鄉，深淳自公復。欲得數偉人，往救戎馬辱。忠孝不可窒，難用自潔足。

壽唐方平太母八十（有引）
予交方平，述其太母撫尊公焕虚君，勤辛萬狀，真未亡人奇節也。里君子欲請於上，旌其門。方平多長者游，曰：「得其言，有徵於後，遠過棹楔。」予爲先舉一觴，唯唯屬辭。有孫如此，是太公婺星光昱昱時也，請從隗始。
梅酸亦可醬，瓜苦亦可剖。世有蒻蘭房，何用剪棘莠。鸞影未能雙，鴟鴞驚户牖。攬衣終夜作，髮散垂到肘。機聲或札札，燈光鄰相吐。不好仕顯交，有釵寧易酒。耕織皆自教，漸戢彼婦口。民生勤不匱，晏安誰敢狃。母道代夫爲，豈獨理箕箒。門雖從此大，朱服服非久。年壽昔所重，喜見子成叟。子不離於旁，孫嘆於朋友。朋友亦何言，化淳者不朽。

悲胡子用涉
生無高天力，死無厚土恩。鬼伯安得取，自往泉路奔。其形如猿鶴，其心如深村。矯步踏荒昧，好惡别有根（一本無此二句）。願俗隔萬重，天趣瞪目敦。子雖今春没，久久不可論。

其二
家遠三百里，知予方游燕。窮山絶命時，猶草寄予箋。乘棹寒河下，邀月鶴樓邊。雖非兒女語，壯志已如遷。可怪竹與木，拙拙發哀弦。

其三
文字死時收，婚嫁死時訂。愚者百年事，聊用斯須盡。曠懷不可再，流俗嗟吾命。

答汪武昌西源
來往三十載，如家抔與樊。抔湖車入野，樊流舟到門。溪鳥我素識，溪人我素敦。況有賢邑宰，職氓誼則昆。城外雲氣滿，若與琴心屯。天下戎饑日，徵輸亂心魂。杜甫與元結，此憂如相分。我來石魚睡，灌以酒一樽。剥啄不驚友，安問官長閽。初涼棹素秋，吾亦尋江村。

爲西源作壽母詩
萬物有根株，母子相鈎連。我愛文伯母，沃瘠語尤賢。圭竇與高門，斯心亮俱然。武昌有西山，簾亦捲秋雨。仕無干進懷，方爲琦玗主。我誼得登堂，因悉荼蓼苦。貧居二十載，酒漿無可云。機下有誦讀，燈火知辛勤。含酸受黼佩，義不棄青裙。吾家兩邑尹，鐺飯何所寄。有令及母爲，敢以令爲戲。頗怪造物私，觴罷自垂淚。
【校】
順治《寧國府志》卷六收此篇，題作「奉壽汪年母胡太夫人」，全詩如下：「萬物有根株，母子相綴連。我愛文伯母，沃瘠語尤宣。母有沃土戒，子有瘠土賢。蓽室與華屋，斯心亮俱然。庾樓訪良宰，簾捲西山雨。仕無干進懷，真爲次山主。我誼得登堂，因悉荼蓼苦。慈尹平反多，寧致萱心怒。回思二十載，非議兩不云。酒漿無可議，燈火知辛勤。子以母爲師，黄玉下高文。含酸受黼佩，義不棄青裙。吾家兩邑宰，鏜底飯無寄。頗怪造物私，詩以羨斑衣。」

同李師游遺愛寺尋草堂遺跡師出山錢授僧修公復之欲常居其中
日問草堂者，不識草堂地。柯亦未戛雲，瀑亦未瀉砌。蒙茸翳片石，兼惑臺沼位。茗田僧所家，指此界峰寺。堂之即香山，河用發虚喟。茆茨貴眼見，來路竹光翠。

五十初度游廬山寄家中四弟八弟官下五弟六弟
無雲看晴山，匡君失泄蓄。往而觀三疊，陰陰值新瀑。造化有靈閟，靳予晉唐目。不盡皆若斯，庶以增山肅。我常陋游人，杖杖皆尋逐。山徑與僧語，虚無受繩束。放志髙天外，千仞鳥背觸。天高地亦平，茗芋豐山腹。忽望峰壑窮，深榛滅踪躅。此去知有人，燈黑趺仄屋。婚者既以累，仕者往往辱。生辰遠兄弟，不寐秋寒獨。

石門因尋小徑出天池
入山有初步，驚竦發其端。鐵船導我行，轉轉逼奇瀾。亂泉不瀉雲，削崿開門闌。似向實背處，神物坐未安。造化惜嶔崎，聚歛作危巒。我命寄藤葛，犯身於蒼寒。因感開途人，徑進良非難。

贈匡雲上人同李師作
怪哉此破衲，藍縷自開山。失足堕蒼耳，狂叫窮搜攀。化工本不密，留此石兩關。短松學攫拿，壁嶂學劈刓。千年罏峰雪，照知奇與艱。偶被椶笠窺，遂人不肯還。逆取而順守，磬聲破古頑。怪哉此破衲，藍縷自開山。

李道生未識面寄陽羡舟中見夢詩
雪事與晴光，兩年精氣貫。村鼓聲未絶，銀花續爛爛。夜得千里書，書到梅香亂。寄書常不值，值此王正半。游子有歸候，果在年光换。異哉陽羨舟，遠夢赴客岸。幾度面（一作書）未真，一夕夢已斷。江曉發孤吟，心懸楚天旦。嗤彼識面者，茫茫醉中散。

正月十六日籟侄（一作兒）宴集遥祝高苑弟四旬生辰醉後懷德清六弟因兩寄之
同生幾兄弟，半爲官所驅。誦讀有今日，將復怨誰歟。强仕名若美，人生受其愚。不幸官九列，幾得睹眉鬚。居者守故轍，仕者不覺殊。真心發别離，焉能忍斯須。可見榮名場，其毒如蝍蛆。東齊歇戎馬，西吳辦租儲。兩令有賢聲，不如家軒渠。清吏本無求，徒使遠懷拘。所幸水火日，蒸黎一分舒。努力事軍國，足以救殫廬。愷悌聞人説，家園資歡娱。忍使有用物，匿之爲我需。殘臘過空宅，紅梅香徐徐。今日侄庭上，梅花高覆閭。人影缺昔時，方知各有圖。向衰重暇豫，胡爲理公車。高築方塘上，以爲奇石居。心舌浣水木，鼻眼吹芙蕖。人生老有法，勿爲褊且迂。善矣吾近狀，八行寫不如。

桃花下送德徵過訪歸家即之吴越
花下送君歸，花下送君游。歸人作游子，高懷可自由。禮經立一身，善戲能遠尤。冥澹吴門路，昭昭向越投。煙水連我扉，坐令端居愁。芳草尼人步，吾亦安久留。入鄂視爾親，眷然敦朋儔。君其放寥廓，且爲心目謀。

嶽歸堂未刻詩卷三　七言古
十年行答夏四雲
十年不見老爾才，好游結友心徘徊。賦海賦江大手劈，注草注蟲幽情哀。我但得意在蒿萊，寶刀秃缺歇風雷。竹閣淥溪繞，梅檻鳥聲開，君今欲來安得來。睁眼要作管樂事，取賢時世自崔嵬。自崔嵬，可不朽，十年心事欲白首。

江北桃源行送君路
湖南桃源花覆津，江北桃源浪潑人。淮海嚙城成蜂房，缺岸開衙長吏忙。長吏欲嗔嗔何家，鞭撻瘦男如自撾。舊徭無主新徭急，吏捧嚴牒空堂立。是時海内大征租，鯨路怒與掾胥呼。前年一令拙罷官，今年一令賢脫冠。天子召用曲江名，挺然應者楚龔生。龔生家貧骨支天，大叫官闕抗疏前。但得有燭照逃徙（一作徒），小臣養母仍盂水。我壯君行强君酒，江北桃源花亦有。

劉士雲園亭醉歌
世人爲園丘壑假，奇人爲園中懷寫。愛兹佳卉成古木，主人坐我月明下。垂楊拂水水荇開，芳草上階階有苔。吾家煙月遍林廬，春光隨身千里來。此夜歌細簫亦緩，能飲不飲觴各滿。

逢楊子王令浦城以詩送之（浦城有真德秀祠、江郎夢筆山）
一生懶誦真西山，此行往拜西山祠。又笑文通有進退，筆在人手難自持。君家兄弟筆風雨，君尤森横不可羈。家楚山水鄉，令閩山水邑。雲物奇譎案牘光，幽人何妨手板執。自沅達湘經章水，雜花野香非蘭芷。告我猶若有深羨，驅君且去莫戀戀。

爲友人李伯澄仲含贈其家隱君
江城喧雜十萬户，窮巷一步即深居。他日富貴不如此，三子能文父能書。苦遭官長相拉搦，許令鄉里質君廬。質君廬，君正暇，夢在鶴背騎未下。

龐居洞歌
槿籬秋風驅游子，首尋鹿門賀屐齒。龐公亦是家室人，幽洞寒燈老（一作炤）秋水。恩愛隊中炯自明，古田平沙泄（一作白）雲生。紛紛剃染出家兒，反向團圞禮磬聲。本爲此山深不識，後人踏破空山色。安榴垂檐紅，細竹新種得。榴掛檐，竹覆徑，鹿門山水冒龐姓。一洞雨痕（一作苔滿）兩洞荒，君不話禪禪已竟。

喜蘄上黄以實南漳魯爾章在襄約入山水間
黄子蘄上人，讀書峴山下。襄州百里外，始是魯郎舍。我采風物良友並，白雲紅葉長聲價。三年不見任差池，一見拱手無報謝。客燈但照驚人字，尊酒常（一作但）怪多病夜。是秋曖曖學春夜，野鷹可呼驢可跨。高流相與閑，山水焉不暇。君不見大隄老女兒，年久不思嫁。

由習家池至谷隱寺歌
可醉可坐憶舊池，種魚千頭水如陂。羨爾醉人不似官，亦未嗔喝欄（一作攔）街兒。誰謂酒吏非上治，馬前突返初古時。此風一謝但杯斝，甃池環亭風趣寡。池受束兮人尚禮，朱魚唼苔防人打（一本無此二句）。我欲開池數畝寬，池邊釣女日來觀。好飲不飲無足道，如我數子今亦歡。黄冠帶霜獻瓜剖，翠袖煎泉點菊餐。十月三日客將歸，山影入漢成紅瀾。但愛銅鞮名，不問冠蓋字。提壺來往里西東，肩輿再上道安寺。

其二
山陰道上秋冬際，萬木中有松亭亭。霜欺雨浸不能老，一枝遥與報國青。母在燕京翁在越，袍笏翟茀映階庭。我聞高士貧不諱，磊歷肝腸如劍星。人海超然大布衣，生憎市魁與銅腥。有子今爲龍門史，惟司馬談堪翁比。銜命新從襄陽還，襄陽耆舊冠蓋里。翁曰冠蓋不足言，鹿門眷屬吾所喜。

過西塞山先寄唐梅臣時以江防駐節蘄陽
西塞江上霜薄飛，西風吹水水波微。身附畫舫心孤遠，片片櫺啓對釣扉。釣徙漫叟交無神，自有迴軒易舫人。

其二
泛泛浮浮江上客，因浮思家泛思宅。生不得志賀優游，笑與煙霜謀空碧。欲渡未渡隔溪呼，誰知我者唐大夫。

其三
石巖緑短楓林瘦，防江使者詩清透。蓑翁手持釣（一作一）竿揖，峴首春山訂親舊。人生羈棲良自難，常得依君意即歡。

臨高臺
臨高臺，以軒軒。上有樓，樓有檐。檐前雜樹交朱斑，楓丹桕烏學春妍。老人不知愁，强於愁少年。

寄朱公
西林詩卷風格瘦，題名佛手待苔舊。喜見老梅絲抽條，得句往往書公後。泉淙淙，石瑟瑟。一日踏空冥，千夜夢盩庢。既出復入羨身閑，遺卻水口恨終日。寫我懷，寄君歌。南浦可往奈歸何，秋深彭蠡朔風多。

答林觀曾
清憲嗜茶通茶理，歲致英茗道其美。遠分韻友不獻君，一灑前丁後蔡耻。□□正骨茶渺茫，佳婿採寄罌復光。膻甌腥鼎非我事，夏林開甕臘水香。感君擊鼓助雷動，擎甆不飲數前夢。茶信猶在閩山外，包裹封題誰爲送。

答孟代來
但貴海水深，不貴得珊瑚。閑君鐵網梁上棲，紫瀾紅日盍觀乎。

選張白湖集訖答示劉天孫
百年白湖翁，今朝開生面。昔人手無力，在人眼光變。炯炯電光司興廢，高名雄才化冰霰。玗琦眼，篋中詩，其餘唐選總未知。春山肥艷秋山瘦，汝當從此悟深奇。

答徐元歎
天下作令者，吾弟差近古。大開冰霜門，高士窺空甒。天下結交人，無如亡友深。能從浮濁世，取人一片心。亡友但記生公石，尋君魂迷畫溪碧。君欲歸吳且莫歸，武源縣令音咫尺。止騶覓君舟，把火安君席。明日題書報家人，茶香酒沸纔一夕。我有江帆年年許，樵風不便頻誤汝。天遣吾弟結相於，照見平居家庭語。恩深讐大鷄鳴朝，學道十載恨未消。儻就雲水他年約，退谷冢傍雙掛瓢。

爲誕先題所藏劉鳳鳴萬竿煙雨圖
不知劉氏有竹技，名曰鳳鳴得竹意。萬竿煙雨一煙雨，横斜濃淡皆生氣。孟子有樓號積煙，煙霏雨潤領高致。

寄答吴永錫庶嘗自用堂聯作起句
老與詩書敦宿好，家在園林無世情。堂上戲益淵明語，書報京華非爲名。喜君思理究幽賾，堵牆觀者聲嘖嘖。忽擁千金得夷光，安知陶朱即少伯（永錫名天胤，後改名禎）。廿載聲光不我增，感君相賞自秣陵。院歸有燭藜生火，尚憶草堂挑殘燈。

嶽歸堂未刻詩卷四　五言律
視服膺弟武源衙齋十日别去
案牘晨先辦，閉門兄在兹。盤餐仍楚物，山嶽自童時。薄雨遠林葉，新泉當縣池。獨餘鐺底飯，惘惘各相持。

過桃源坐龔昔庵棠舫題贈其上
瘵色更弦後，心閑淮水濱。岸分初火處，河喜未冰身。鼓響來沙鴇，書聲習吏人。東游逢米賤，灘爨不愁貧。

喜笈籍雨兒同冠
櫛掠經吾手，巾衫到汝身。聽天一野老，見客兩成人。世可卑躬涉，家當細務親。時危思閉户，恃此護幽真。

喜次兒籍先婚
卺觴雖漸漸，苕碗已紛紛。稚子閨先設，孿兒影暫分。望孫吾暮景，娱父汝新文。孝愛非難事，階庭自小聞。

里人饒登之過訪年七十三矣因贈
衰齒有初訪，深留頗致恭。自思成野老，肯復忽貧踪。果落橋邊客，苗分宅内農（一作溪留瞑際鐘）。能來機盡息，已似住高峰。

過滸墅席間贈許玉史户部
吳關燈影裏，閩楚萬重心。將母君恩大，懷師友道深。譏征何代法，山水往時音。自潤煙光滿，臣清是橐箴。

又到五弟正則高苑縣署喜作二首
視弟迂千里，經冬見兩衙。小城尤近古，貧宦總如家。雪覆饑人麥，泉奔孝婦茶。夜闌思子侄，瑣細話天涯。

其二
病身驚復見，羣盜喜粗安。隨分食微禄，添裘失舊寒。道途吾歲暮，僕妾爾更闌。莫厭郊村僻，人生值此難。

高苑距霑化二百里寄酒器候座師李雲許先生因以呈懷
驅車夫子路，步步念吾師。白髮生茅店，青州寄酒卮。蒸嘗年暮事，雨雪計偕時。此後漁簑客，之春杖不疑。

鍾居易復還皂市
林屋猶難就，寒河去此人。攜家餐筍罷，遠害入松辰。婦性多懷土，兒書頗失鄰。莫如（原作學）君伯子，相傍約終身。

秋日承三昧律師見過因入邑西塔寺説戒有感將赴北請送以二詩昧公曾在金陵寶塔禮懺求見塔光光現旬有五日
末法承相過，頑夫知病由。五臺迎隔歲，三澨泊兼秋。杖響生人信，衣傳看孰優。長干光十日，塔影不能收。

其二
蒼苔經滑處，敢作昔林園。端坐瓶相習，同餐鉢未喧。北方多古學，西塔有微恩。迷路生讒（一作崎）阻，吾師憫念存。

答仲平病署志喜
自背吟囊至，君當藥裹停。懷恩秋欲滿，酬唱户猶扃。碧嶂時娱卧，黄花不怪醒。國人争望出，豈獨客心寧。

從峴石登頂復取道甘泉寺
踏葉來看石，三休坐進途。風高南北脊，煙點郢鄢圖。漢水明山缺，吟聲接雁孤。一筇支數嶺，身幸在虚無。

其二
若少登臨事，峴山空自高。初冬來尚可，昨日望徒勞。鐘鼓驅雲岫，仙凡暱漢皋。屐歸深悵結，猶願與泉遭。

懷遠韻弟
失意斷家書，棲棲一載餘。忘歸疑汝懦，作客似兄疏。湖只依明聖，州仍歷兗徐。寒梅霜數樹，忍不念園居。

得金正希書寄贈
食禄未經時，何從向（一作血）灑墀。終朝商表餌，静夜悟希夷。習膽空山險，冥懷史館奇。十年良友别，幾可作吾師。

聞鍾郎陔夏亡因憶先友伯敬
江路把君詠，悲涼繞素秋。但防音失部，何用冶傳裘。宿草吾心痛，迷陽世事休。□□□□□，□□□□□。

其二
嗣年仍不固，君信佛兼仙。峻氣收兒女，孤光絶地天。道人恩養盡，貧宦橐囊捐。總是茫茫裏，休稱子弟賢。

奉澧州華陽王札子
蘭茁一枝枝，香風過浦吹。來從青澗曲，分與緑華滋。錦瑟嫌人撥，牙籤揀客披。我聞函谷作，感慨贈丁儀。

新野吊馬仲良
宛洛空平野，天寒客店微。鷄聲聞喔喔，馬首記依依。氣出冠裳俊，才收楮墨肥。在時能秉燭，行樂敢言非。

金魚池雪中誕先宴集
雪光無不好，天意潔長安。塵土眼中盡，衣冠馬上難。鄉心牽早緑，旅盞慶春寒。拍拍朱魚出，争投餅餌乾。

徐元歎自古彰附周彝仲寄書京師得盡讀新詩懷答二首
草屨垂吴市，柴門選畫溪。教予清夢迥，亦過秇香西。僻有僧知處，閑無鳥亂啼。芳菲驅使賤，覓句只端倪。

其二
山畔昨相見，眉腮非世情。鄰家能若此，獨處想孤清。報佛燈無恙，懷恩淚不平。暗將鬚髮理，遥與共霜莖。

送王六瑞給事謫江右
波瀾此一謫，我愛獨殊常。是夢驚初醒，如秋喜乍涼。廬高吟到頂，楚稔酒盈航。許爾遷稱客，君恩不瘴鄉。

送遷客（再贈六瑞）
昨逢京國老，頗有念君人。劍佩趨張膽，兵戈入挺身。蕭然宜暫出，静矣自徐伸。笑上扁舟去，之官似隱淪。

燕歸夏惟正九丈見過
道心淵可畏，情話别尤欣。亦覺年相遠，深期老作羣。詠觴燈與鉢，婚嫁水兼雲。請看吾衣化，塵多不可云。

送盧富陽
漢家新詔切，吏本是民師。何處弦堂好，君於釣瀨宜。折腰官有分，彊項世先知。入郡資風格，湖頭夜泛奇。

遠韻弟施憨僕與雪公有詩和之
夜舂僧盡力，春牧主同心。壞色知常有，葷腥本未深。鋤存原上草，溉致圃邊陰。昨向而師説，休教梵字侵。

待僧碧公
僧能山久住，自有望僧心。亂帙煩相理，溪堂怯獨深。病多饑是藥，懶甚卧方吟。非汝蕭蕭覓，扁舟可易尋。

重九省視仲弟櫬畢同居易仲含雪公師弟塔閣飲月下作
老秋藏皎月，歌細最心驚。山祇登時霽，蔬能摘後生。此宵僧梵歇，何户草蟲盈。斗酒吾衰相，微酣白露行。

送孫伯馭令會稽
懶赴木天試，知君用世人。馬遷游暫客，劉寵宦宜民。從此山陰道，全霑雪裏春。秋冬巖壑際，我亦夢相因。

輓王翁以明
老不忘君國，去年猶上書。衆謂嗟三已，誰知信六如。園梅花莫待，木槵子寧虚。直到冰澌滿，吾方駕素車。

贈朱脩能寓倪航
歸裝難再陸，移只可吾舟。醉不離江上，吟當近竹樓。聞聲欣欲往，鬻手見無求。所遇皆君輩，吾寧厭應酬。

送胡公占諭江夏
江冰猶未固，殘雪瀉篙聲。可着孤吟往，何知勸學行。謁人腰黽勉，謝客腹經營。羨爾師儒地，多予舊友生。

朱禹卿深柳居同彭汝嘉萬茂先陳士業
共尋深柳居，柳下讀何書。門户漢中壘，詩家朱慶餘。架藤多骨立，盤蕨亦拳如。飲罷猶憑檻，驚心月出初。

送蘇武子客維揚
雨細邗江路，春深章水船。别予堪此地，知汝自今年。養母須身出，消讒貴道堅。莫將才格好，草草入芳妍。

答李仲章示楚游舊詩
周衰小雅後，楚有繼風時。可敬維桑梓，難鋤是藥籬。蒼梧遥迎（一作送）抱，紫蓋傲相持。十載予未答，誇君左蠡奇。

夜静閲茂先詩
一宵不相見，讀盡數年詩。細得窮游止，常如共歲時。燈疏何肯暗，僧卧與同遲。昨上灌城望，風鳴松樹枝。

南康學中見朱晦翁所書明倫堂
紫陽來守日，榜此對匡廬。山水留時筆，雲霞講後書。郊麏今未絶，洞鹿代無虛。猶記泮宮字，金陵日炯如。

弟服膺與友人司直同人作長安即事六賣詩愛而和之
其一　賣衣
意外身難稱，短長偏爾逢。減貲因剪尺，多事是裁縫。金石書求舊，江山酒不供。典衣堪此費，篋内豈須重。

其二　賣貂帽
自厭看山影，頭顱似貴人。此時燈市踴，昨夜酒貲貧。遼陷徒驚物，天寒欲煉身。賜貂空有詔，憂國是樵巾。

其三　賣書
難割爲丹鉛，傷心反減錢。較虚劉向夜，曬任郝隆天。並失窮愁物，微留把玩篇。笑君真是癖，明日購奇編。

其四　賣鏡
半生年貌擲，豈但此銅腥。市道輕秦漢，貧家照水汀。遇妝蛾處綠，安佛髻邊青。升墜俱由命，忘情試往經。

其五　賣筆履
小物難多直，宜將筆履兼。池邊文事輟，家計婦工添。侍婢無珠賣，良朋但口占。候扉僮子笑，毫素價尤廉。

其六　賣劍
壯心雖脈脈，寶劍枉相知。吼只聞中夜，磨寧在盛時。换錢星斗急，争價虎蛟悲。細想十年事，龍泉汝亦癡。

送王聞修學使
文章思一變，豈敢羨鴻冥。泖水待君碧，秋山離楚青。棗梨書上架，竹柏影横庭。終異蒓魚想，歸惟棲性靈。

十四夜汪明府招上江樓
高樓一片月，停卻萬家燈。歌急催光滿，杯深待閏增。胡床臨皎皎，更鼓聽層層。此醉千年後，何人更許能。

過赤壁
豈能樊口住，赤壁不思行。濕樹浮漁火，風江走鼓聲。笛簫遠天思，僧妓道人情。往返懷斯愜，何須限一城。

中秋南湖誕先招泛
舉世歡呼夜，清光受侮多。湖明他縣水，洲改昨宵波。漸涸人排荇，新涼釣益蓑。幽情仍不盡，留閏與寒河。

秋日移寓胡五去飛葛莊
上舟纔七里，已是好山家。稻晚天私雨，松涼地岀霞。穉川方以外，漫叟水之涯。寄謝城中月，秋深此處加。

見美中詩有同遠韻西湖冬夜詩憶而和之
段橋好霜月，意愜昔年看。不似春湖雜，能添暮刹寒。題中欣見弟，天末但求安。良友多時返，吾知獨住難。

贈學憲水公前爲侍御抗疏
獨使升階易，彌知折檻難。諫書傳海外，師道化齊安。遠古風煙接，高文嶽瀆盤。龍門吾素耻，□□□□□。

春（一作有）贈
且安名小日，斜户竹簾身。青草知羅襪，黄梅暱練巾。最憐人骨傲，可愛汝家貧。坐覺愁懷徙，吟聲是早春。

居易蒼艇
匆匆收茗竈，且自蕩船開。鷗鳥真相好，山僧不斷來。早霜紅葉里，明月白家杯。師表吾河上，扁舟願取裁。

密賞軒觀女劇
老氏安神處，昌齡畫壁時。影光交片片，聲態蘊離離。一盞賓朋壽，半生燈燭癡。斯文娱可密，何惜暫相追。

移樹
怕教春氣覺，入眼兩株時。帶土鋤珍重，登舟棹陸離。閣虚餘地待，窗想暮年（一作天）吹。不少花兼柳，才當遜此奇。

壽岳翁劉悦潭八十
本是翁堪敬，欣將婿結緣。坐卧依一佛，鬚髮儼羣仙。樸厭鄉賓飲，貧彰宦閥賢。松蘭嗟異壽，羨婦有親焉。

贈點雪五十
自得吾庵住，名山亦不行。席敷林廕闊，杖撥菜芽生。支許充親眷（一作朋舊），河橋失送迎。白頭僧卻好，莫似在家驚。

龍沙寺同陳大士萬茂先朱子强劉士雲陳士業萬起先
誰使平沙立，周遭繚作牆。古蛟聲嘿嘿，野鶴影荒荒。徙去終依寺，吹來不礙塘。我同遥集士，疑信到斜陽。

壬申春月山東登州兵變米民和明府致五弟高苑平安信餉酒相樂喜作
得友荀（一作香）書滿，慰予姜被寒。魯人三遂備，吾弟一方安。山水行真好，城池事頗難。旌陽神炯炯，盜賊敢波瀾。

雨夜同戴初士宿嗣昭園
試聽今宵雨，西山數日雲。籃輿依竹住，羅襪上苔薰。坐雜歡無主，檐喧語半聞。春游猶未遂，寒尚怯匡君。

過鍾居易松林作
十載野無事，萬松高過頭。難哉君自植，得使地多幽。未寺陰先合，爲亭翠便收。吾園榆柳盛，微恨土膏柔。

歸舟贈山侣李仲含
到鮮人投刺，行非自裹糧。閑游差汝快，幽路撿（一作與）僧商。巖險時更屐，泉寒夜並床。歸來秋未盡，汀岸漚麻香。

龔尹達見予此生除閉户即往杖遥岑之句寫作一圖題十詩其上見懷遥答一首
十字十回吟，多君長苦心。月吹泉外舄，煙夢畫中岑。傍宅空相密，挑燈無此深。山還真閉户，肅肅受知音。

柴桑橋寄劉同人白門
久客近生子，為官先著書。此時賓客集，何處世情疏。君到石門未，吾經栗里初。煙深封隘口，猶未見兵車（是年流寇入楚）。

雨泊寒溪懷去飛西塞舟中
以予溪泊久，知汝水居難。抱膝消前浪，科頭犯乍寒。量江絲可守，埋市餅誰看。得與君同釣，相呼風雨安。

石聞居送錢沃心比部
知公非浪出，本爲度生謀。古洞常馴鹿，新司重爽鳩。甘棠人意厚，噬嗑主恩酬。何事無匡濟，白雲不可留。

八弟歸因憶四弟客中
斗酒雖堪醉，寒江尚有人。牽思仍惙惙。散步已頻頻。園蕊不知雪，階條自蓄春。何從窺老態，西塞外無津。

别李素心還華亭
懸樓奇士閉，寂寂擁圖書。我到方投鑰，相迎始覓梳。雍邑（疑誤）名欲讓，陽孔世誰如。寶爾神充實，雲煙攬結初。

甲戌除夕雷雨守歲明朝五十矣
嚴親無此壽，曰艾亦欣遭。春盞趨眉黛，晨鐘到鬢毛。樸兼農父野，懶有昔人高。梅蕊安時節，嗟哉雷電（一作春雷亦早）勞。

晨階移瓶荷入室
夜霑天宇濕，亦覺曉妝紅。何意根株遠，猶分雨露功。池塘非不棄，開落尚能同。資汝過閑日，色香看漸空。

九峰與誕先復寓乙卯讀書處
當時同學者，來此覓秋燈。書似前生事，房（一作庵）添後輩僧。旱餘泉滯草，煙底塔穿藤。廿載吟聲老，峰峰逞健登。

贈劉德徵
兩載能三訪，幽居可自寬。牧漁交不揖，今古事同看。愛爾翻書確，慚予强記難。舊堂新薙草，欲使客魂安。

送吴慎旃還越
泊舟頻遇友，君至是何如。史筆襄陽志，鄉心越絶書。杯觴存磊落，冠蓋重蕭疏。霜信前途報，江楓紅正初。

過西塞舟趁諸子
秀動金陵帨，合歡去此邦。雲光催雁侣，山色照人雙。暖滯香棲幔，晴隨畫到窗。前帆良友隔，語笑别爲艭。

自蘄陽歸至鄂别德徵
往往同君出，因君是故人。兹來求燕婉，只合共真淳。酒價知飄泊，香妝哂苦辛。歸家予較遠，幸不至孤身。

招凌茗柯
暫停張翰舫，喜遇賀循來。王命三湘路，交情九日杯。江晴蘆亦艷，節晚菊全開。簫鼓無輕動，中流細語回。

嶽歸堂未刻詩卷五　七言律
張仲素讀書攝庵兩兒師之
剔面薰香薄俗爲，似君蒼樸豈非奇。不巾不襪人争禮，真褐真珠世定知。案上無書書在腹，龕邊有願願低眉。閑來只愛深心侣，相對忘機坐竹籬。

空階
空階美蔭翠盈盈，目繞心棲亦當行。蜕脱蟬邊觀兩世，螢飛草際惑前生。渚茶過壁僧還棹，林筍穿垣婢就擎。夜夢乘車朝自悔，坐來翻有熟緣萌。

劉翁於磐明府解組後見過
惠陽歸後益淵然，老頰紅於四十前。長令辭官方可醉，高人着壽即爲仙。林亭不杖游常勇，史漢無笥記已全。我上公車非夙願，儻從來往受溪煙。

黄可遠太史典試得六弟元禮因有晤贈
懸兩星眸照楚疆，天高燭朗夜皇皇。三年策問推任昉，一段橋碑愛蔡襄。因友知君深夢寐，得師教弟荷穹蒼。纔聞棘撤吾帆掛，秋蟹秋鯿漢水長。

從王六瑞甌香亭子泛湖船過宿西塔
友閑秋注一床糟，野艇禪燈任所遭。露滿梧桐螿自急，水空葭菼雁方高。微涼布衲猶堪借，熟寐鐘聲不可逃。永日愛登亭上望，肯同車馬作勞勞。

六瑞子陵寺不歸問之
去漸深深各駭然，久知生事向高煙。遠聞山磬資徒步，閑取僧裝試兩肩。大道須防心有恚，好懷休記客曾遷。重來訪我爲長策，繞竹（原作行）溝塍已盡穿。

歸息林居寄于司直
出瞻雙闕返欣欣，世已清平力可耘。白髮數莖求汝拔，朱門幾處讓人勤。井欄花事春同見，酒𧣴松風别尚聞。正值吾家煙水待，買將漁艇去收雲。

寄五弟六弟京中
遠坐空廳荷葉香，新添夏水讀書航。一篙支向灘邊爨，半夜舂成柳下糧。不可懷予鄉思亂，最能寬汝賤人涼。入京書懶存高倨，兩弟同箋只數行。

倪航夏居四首
擬將何物易車輪，門有煙波受舫新。糧帶僮奴分八口，茗霑賓戚莫三人。穿簾細雨吟聲濕，照席微曦野態真。唤作倪航吾不忝，雲林畫可日隨身。

其二
懶捲爐香與帙書，已移涼榻此中居。偶容僧入癯方可，未許官登弟亦除。鶯滿全村時繫柳，猧迎近岸夜知廬。試教明月人間照，何處身閑得我如。

其三
豈惟菱藕與蒹葭，種植多年有百花。老樹壽藤譚子里，斜風細雨志和家。帆投遠影尋佳泊，鼓得前灣守舊撾。素愛湖南兼霅上，倦歸方解選幽涯。

其四
自然棲止老荒原，舫是吾家家是園。嫌鶴開籠常報客，看魚出網正攜樽。野風幽暮花前岸，新月虚涼水數村。總在香山門内好，粟倉書庫並堪存。

遠韻弟四十
呼君作仲即含悽，物欲齊時自不齊。減子分兄多玉樹，將文角弟易金閨。當兹日暇逢佳會，亦得秋清過野棲。可笑四旬如大耋，遥箋近甕走提攜。

二祭葬詩一爲京山禮部尚書李公維楨一爲吾邑吏部尚書周公嘉謨二公年德可述又卹典同時春曾被知獎作詩志之二首
一生官盡典文章，老掌容臺少史場。傳得奇才驚内苑，宜收大集進今皇。士攜金去驕韓愈，客散門前負孟嘗。祇覺自天題處厚，種松多是北枝長。

送王明甫應大廷試與弟服膺謁選同行
柳絲拂拂條條氣，竹裏蕭蕭策策聲。老我園林春幾日，壯君鞭轡弟同行。得兹好侣如閑往，初作嘉賓有夙名。素喜平臺新問對，宫槐親去聽流鶯。

入彭蠡
北渚晨趨積氣薰，地天茫昧得山分。大孤塔表層層日，五老峰飛濕濕雲。我到澤連江漢水，誰言量減洞庭君。舟人坐待風消長，半世虚誇櫓槳勤。

滕王閣是日見招者文士二十人
序手紛紛動渚關，可知文事古猶艱。霞添鶩影人人句，晴發簾光歲歲山。閣是重營嗟向背，筵從再徙試忙閑。感予黄鶴樓中至，玉笛攜來弄此間。

萬茂先見懷詩是十年前作感和之
一生真有十年思，贈我都非見後詩。久在天涯慚碩果，得談前代即孫枝。筐看快士初傾日，榻想良朋未下時。退盡名心猶感此，此懷仙佛亦難移。

漢口還驛傳吴興閔非臺公借舫
汗汗秋冬漫漫游，使君知我有閑愁。樵青忽上顔公舫，李白常酣賀老樓。數月裝安江上水，兩鄉人静峴山頭。西歸隔渚書相報，風過爐香雁不收。

弟擬陶游淮上作詩寄之
作兄功罪頗難辭，季亦耽游好作詩。聽説江南知久羨，常親硯北自優爲。遠人争道林高筍，識者翻嫌藕出池。新在燕還吾正懶，封毫閣屐只餘癡。

送美中
得因兒女過冬晴，孤舶窮村見不輕。道力兼能資我短，天心久未向君明。茶香醉裏衰無相，雷電春前亂作聲。薪米軟吹泉到户，卜鄰終恐是要明。

湋源感事
不爲娉婷信屢愆，孰甘江口守空船。媒勞轉自同心有，價重非徒一笑然。愧送寶釵無古物，應攜石硯樂他年。湋山月朗宜難寐，不及高朋取醉眠。

壽周華松姨翁七十
皓首從兄蔣阜春，緑溪先返自由身。心如霧岫能藏豹，家近秋原易網麟。不廢耕漁延客入，時分紙墨與孫均。衣冠逼古兼瀟灑，一任笙歌佐酒頻。

爲唐郡伯壽其封公自新先生時年六十有六
澄山紅紫峴山青，夾轂朱幡護隱星。漁仲先生閑道古，虎皮夫子快談經。年猶末坐耆英社，世已争傳几杖銘。笑入官齋嘉澹遠，高人宦況即巾瓶。

到襄陽呈唐子安郡伯
古路青鞋本不疑，主人淹雅久銜思。歡如對宇求新友，静擁專城理舊詩。好月出門桐正影，佳辰值客菊先知。高懷去去資津逮，南郭寧甘隱几疲。

贈襄李江仲平君有苦住軒詩與家弟同籍
才人豈受簿書侵，自向煙雲泄素襟。已許鄰民歸釣牧，更將年譜换蘭金。君停皎月池邊待，我愛殘秋嶺上吟。識得高軒名苦住，方知抱膝□□□。

九日子安太守招同荆司理劉公元洲吴興馮公翥登仲宣樓望襄樊山水
高可憑欄盡啓窗，此中山水現全邦。黄花上座窺楊柳，斜日穿樓照漢江。但肯登臨俱是聚，何分仕隱總如龐。羨他漁人忘佳節，來往波光駕小艭。

九月十七十八日以先父母雙忌再入檀溪請沙門無着誦經齋宿藏經樓日對晉柏和子安太守韻贈以志感
漢水明樓樓繞岑，悲來兀兀只思吟。多年柏帶松杉色，秋日煙兼雨雪心。子有雙親堪配此，我依諸佛獨嗟今。天人命在階前見，久矣枝頭斷鳥音。

寄李太虚座師
大筆琅琅觸物宣，拙詩句句有人傳。世間師友盡如此，眼底兒曹無可憐。霜下二毛雕草木，秋饑八口儉菱蓮。南舠北蹇（一作南畦北郭）成何事，不見章門近四年。

鹦鵡洲邊送袁特丘六丈司李淮上兼寄龔君路
淮東鷁首高於屋，帆過芳洲去作官。飯不依人恩素少，棠如可坐法當寬。朝廷珍重遲鈴索，朋友崚嶒愧釣竿。寄語桃源辛苦吏，楚天煙艇養予安。

贈郡伯玄垣吴公公以名御史治郡
帷開無復吏人驚，悶悶欣欣古道並。但許蓋公來舍館，寧將甯越立威名。雨飛滿嶺春城濕，風過蘭臺好鳥鳴。回想自公持斧日，中朝伐木聽和平。

送程從之南還兼寄其從祖敬敷
祇見習池吾縱酒，怪將愚谷善藏身。輕裝且近深林鶴，野屋相知隔歲人。未落梅時歸不晚，多留竹壁（一作處）晤如頻。君家與可年來别，爲道高懷又值春。

童平寓亡後其子鳦命從婦翁黄以實讀書吾園賀其初冠
白髮生頭不怨遲，坐中多雜故人兒。分君竹室涼三夏，謝客花塘静一時。忍執丹鉛方類父，遠經鄉縣但依師。三加古禮何須問，好記寒河是冠期。

送卓爾令新都
郡縣安民天子重，是時何敢厭卑棲。才人涕淚辭鉛槧，文吏深心念鼓鼙。聞説牟彌遺八陣，且從興樂靖羣黎。新涼解帶煩相别，暫與清言出小溪。

長安會朱無易先生
快見何知滾滾塵，蒼顔看定反驚神。新笻恨少添三峽，舊節曾叨問小津。獨處兵戈仍盛世，多方水火耻閑身。公來執玉吾羔雁，遲拙同成計孝（一作孝計）人。

再從棲賢入山
舊蝶新鴻路不迷，晨曦曉月送將離。纔過古澗懷三峽，再上高峯補九奇。隨意朱花稀點點，蕩眸黄稻熟遲遲。生平不帶游山雨，霽發山光亦有私。

朱方寧邀予過秫莊後不果作詩見寄答之
吾已吟聲不暫離，喜君深入竹中思。歡呼客散聞鐘過，拱揖人疏有硯隨。拙圃相忘無色作，小丘可買即神怡。笑予清佩煩君待，情滿光羲未到時。

過濟寧呈贈劉簡齋中丞二首
似松千丈柳春陰，濯濯峨峨匪自今。詩史常思追杜甫，水經真可續桑欽。楯𣠠纔動魚龍伏，劍履初閑鵝鸛深。有客□□從楚至，猶操故曲向知音。

其二
路入鄒滕自躍然，風神尚記在幽燕。庾家開府新詩好，周世司徒外任專。茭玉細吹河水浪，琴尊静領嶧山煙。須知岣嶁書碑手，泰嶽峯頭亦可鐫。

贈傅陵九
夙昔知音想奮飛，重來又值我空歸。道心萬古樓中月，世事十年江上磯。坐有清霜消寇警，步攜膏雨濕農衣。安危所仗欣公在，□可滄浪釣落暉。

九月十七十八兩日爲先忌禮佛雷山孟萬生設齋而誕先曦侯徳徴濟甫皆同宿山中感賦
禮嚴先忌感終身，雨細風酸度兩辰。漸老彌傷親去久，分悲始覺友來真。空山槲葉紛紛淚，半夜鐘聲劫劫因。游子松楸隨（一作暗）處是，檀溪晉柏記昏晨。

寄潘昭度中丞
昨上廬峰遥騁望，高牙大纛有淵人。贛中蘭好常貽友，江外魚肥易饌親。地静陳琳無一草，書通陸羽自前因。霜鴻度郢艱難到，為道驚心入釣綸。

登趙彦清新閣同李太虚老師
望遠登高閣此間，大開心眼敵躋攀。匡君只在檐前伏，楚國俱從樹外閑。霞氣染箋紅蕩水，雲陰似帶白腰山。落成先上吾師友，不但雙林衲往還。

任城風雪舊登樓
任城風雪舊登樓，聞説仙才藻此州。天許潘輿終日健，地開申嶽爲時謀。兵銷蟣蝨雄風遠，波感魚龍苦志酬。我有弟曹趨負弩，只如身傍□□□。

淮上逢劉同人
送客留人此未知，是君是我即難離。友非騒雅休持蟹，身有期功不廢絲。客舫深燈青泛泛，淮流始雪白時時。四方征戰慎行李，路已行迷不但歧。

與元歎遇武源官舍因憶亡友伯敬
夢魂堪訝此初逢，十載艱難看老笻。親領吟聲知好句，叨分道念抗塵容。溪流沸火寒三鼓，雨雪深衙隱一峰。亡友眼光猶掛樹，自然相待虎丘鐘。

喜誕先滇還
送君滇去最傷神，萬里今還欲老身。退谷肯容多事叟，寒溪聊示現官人。井丹經學何妨授，王績幽風甚可鄰。知爾貪癡原不着，默觀斯際亦無嗔。

送蔡士田之江陵廣文
一柱觀頭秋氣好，君將行矣客猶來。時連轡飲東西里，更與舟尋大小洄。草亦常依羅子宅，菊如相待孟生臺。忍將吾友氈邊冷，好杜閑扉遲我開。

嶽歸堂未刻詩卷六　五言排律
葉玉壺使君守郢時有奉贈十二韻歸卧十年復起家荆西分司喜用前韻寄呈
我友聲今斷，時將命命呼。何知公旆入，若使我愁無。短劍思酬答，長褒怕走趨。所行燕雨雪，厥念越江湖。慵問幽人諒，樂歸廉吏殊。爨常身自執，齋厭里多屠。又聽鷲登嶺，如觀雁起蘆。心寧隨泛泛，格可不拘拘。蘭滿知天錫（公歸後舉數子），桐高匪衆扶。人言師是母，相慶婦爲姑。車熟輕方好，刀藏久尚厨。但將詩代謁，聊自慰棲孤。

答夏四雲裕州寄懷
宛洛雖游戲，聲光此一氈。爲師添帳樂，作客夢溪煙。雅事崇皋比，卑官狹木天。接書霜昨夜，開户蘚經年。草草鴉頭襪，低低鷁首船。住村真有策，不敢盡遥傳。

不見菊翁十年漁泛失晤遂復差池偶遇東粤游人寫此寄憶
恨少青城訪，常懷白兆時。如何數里路，不遂十年思。肥瘦奴邊問，光輝札裏知。書開鴻即遠，酒醒鷁焉之。散局非全子，安巢是舊枝。君情如蘚冷，我況尚萍遲。細字床頭易，高聲驢背詩。没犁春雨足，多是返畬菑。

送孟誕先守騰越
萬里游真壯，惟君志氣堪。此行休悵遠，相送但微酣。庾月知同照，燕臺本不慚。家恩懸闕北，國運重滇南。持汝文翁化，何憂異類憨。江深應息浪，嶺盡尚飛嵐。忠敬蠻如一，威名世已三（誕先三世皆官此地）。庭清書出篋，部順劍歸函。龍友豈離馬，繭翁猶似蠶。有盟耕退谷，未老勸抽簪。

夕佳樓茂先起先邀士雲武子同坐
肯忘幽獨意，寂寂上兹樓。山色平飛鳥，江風恐（一作恕）静鷗。茗芽新退火，硯瀋自臨流。友愛似君好，高懷從古愁。餘香釵偶借，殘咏衲多收。所悵春深客，旬時南浦舟。

謝岩李公受明府招
渺默弦中思，兹岩領獨長。蘿猶青石厂，楓已紫山房。峭峭分嵾壁，微微引徑篁。輕鴻過野火，小犬吠新霜。飲不從山簡，清如對謝莊。大堤堤上散，衣袂是何香。

得無易先生楓香驛見題名録感予被落詩八韻增之七韻兼呈李師
不能真斷絶，致子屢嗟吁。裸索空遭辱，帑存祇自愚。爲嗣三益望，常減平生娱。姊妹先誰嫁，人卬孰友須。世猶尊頗牧，名只後曹劉。頑鈍愁何有，因循數亦俱。無官塵遠馬，有寇箭隨驢。戎滿身宜退，饑多勢未驅。化每觀蟲豸，藏如畏虎貙。紙消通夕血，鏡失去年鬚。笑矣高僧迓，歸與稚子扶。溪山盟再訂，師友報原殊。有句楓香驛，寄書彭蠡湖。琵琶初撥恨，鉛槧未知孤。嶺表新飛雁，秋音自不無。

甲子六月六日七枝庵馬是隱招同熊於侯傅陵九陳無名徐公穆看荷花
幽士如開士，一香生衆香。誰將巫峽意，來助水天光。灣欲銷全夏，沂疑居故鄉。遠甘塵拂拂，新赴氣滄滄。客静無書曝，僧衰與簟涼。閑心終一日，物表受微茫。

茅孝若社集馬仲良諸君子見送同賦六韻
菊香存漠漠，芳草失萋萋。佳事纔成緒，離心屢見倪。神形杯酒向，行止雁聲嘶。窗外秋冬换，卷中冰雪攜。笑殘隨客去，燈静入霜低。自厭嘗情有，猶然戀故棲。

贈徐微體翁七十
落落諸生舊，蕭蕭漁父羣。寧甘稱野老，最耻號徵君。笑對侏儒雨，愛看弘景雲。孟嘗貧不儉，伯業老猶勤。僻事窮年少，細書當夜分。俗謡趨問禮，公輔揖談文。畏者吾先子，簡兮人共聞。七旬中世態，高士復何云。

龍泉展胡文定康侯先生祠墓
客將分袂日，疋馬出春城。好墓空山受，靈泉細雨争。松高祠下合，草短帶邊生。物物妍千古，燈燈續一經。璧如魯宫響，磬與宋煙鳴。人地俱堪戀，歸時怯獨行。

袁述之重葺柳浪湖祀先吏部公寄題九韻
君今新結宇，惋惜亦多年。土木當貧日，聲名未貴前。不堪殘岸柳，忍負小灣蓮。煙月先人物，吟觴後代緣。猶陳林下器，漸放步間船。門到岳陽水，帆通夢澤天。亭空思遠客，祠古配羣賢。衆論拘弓冶，孤懷潔豆籩。迴環神理内，相與問綿綿。

嶽歸堂未刻詩卷七　七言排律
癸酉客司直園中同劉子同人除夕守歲十二韻
不似今宵客帝城，翻因友聚晤燕京。深燈照我三年别，殘舝資人萬里行。由越經齊兄弟路，在園扃户笑談聲。香簾益火藏佳事，墨瀋無冰慰好更。叨預制科同物睹，往惟頒曆奉王正。人安中土霑微福，地近圜丘動夙誠。未具衣冠思虎拜，爲離鄉縣怯鷄鳴。静然吟想酬存没，遽只年光設送迎。稚子學文應戲減，新姬解事定筵成。家和可不長安憶，賊遠將無小膽驚。竹木如常吾老伴，稻粱粗備世虚名。問予何事仍車馬，相視無言斗酒傾。

甲戌除夕家園守歲雷雨大作十二韻
今皇八載罷京闈，我有園廬亦喜歸。寇盜經年纏晉楚，風雷入臘兆寒饑。可憐出位匡無策，縱欲移家去孰依。衰始恆河將見皺，傲來山嶽不知非（春仲望岱山傲來峯）。楊條惹眼青青長，梅蕊窺鬚白白微。五柳門前休責子，四禪天上偶攜妃。小蠻可遣旋開閣，織女當迎正弄機（有放姬納姬事）。所愧忘親曾閔少，那堪念舊應劉希。嗟嗟友逝心猶許，燁燁君恩願已違（二親初以元方汶上贈文林郎、孺人）。西塞煙深貪鱖飽，北都雲滿厭鴻飛。老來萱草能腰笛，春至桃花莫掩扉。遍語諸公吾艾矣，肯將勞辱累芳菲。

嶽歸堂未刻詩卷八　五言絶句
題襄陽主人壁
峴煙迎我來，壕月送人去。好記此軒中，吟聲常達曙。

慷慨詩贈魏溟一襄陽往返十絶（有引，刻古文中）
風雪許人行，銅鞮千里白。回頭語妻子，汝自過除夕。

其二
人知漢皋樂，君知漢皋苦。一裘脱送君，裘敝不遑補。

其三
武昌大艑舸，爛熳歸人睡。微怪此人醒，不知急何事。

其四
宜城好酒家，雖酤不敢醉。持友一金來，要作十金事。

其五
不待朱亥往，不令季心知。儒冠與裋褐（一作短裋），混作襄陽兒。

其六
今朝抗手人，昨日端容士。傳遍到香奩，呼君作君子。

其七
安得彩絲緣，即是寶刀侣。江上相送君，各願產男女。

其八
結交冰雪心，莫爲春鶯誤。腸冷鹿門人，無資於舊故。

其九
我有漢皋佩，佩之兼報客。小婦喜君來，村妝弄肴核。

其十
君去嘉平月，君歸上元夕。上元仍未歸，燈雨良朋宅。

題内人畫寄去飛
寒河亭上樹，寫寄葛山人。遠遠葛山影，片帆天際春。

龔尹達寄妙老堂圖適家姬慨悟畫早林因題句贈之
春風吹不着，春氣緑深林。椶笠頭□見，高人一杖心。

脱氈半背送誕先車中
老朋身上衣，脱與滇南着。好護深春寒，予心萬里托。

重過九峰禪堂
煙光無可戀，戀着逐年增。一飯不回首，吾輸且（一作旦）過僧。

閲代來詩
君有白雲懷，看看詩思發。山中無匠石，愁使秋蘭伐。

留别寒碧
公車天正寒，欲得閑僧伴。沙霧壞人多，緇衣不可换。

嶽歸堂未刻詩卷九　七言絶句
送僧秋水還黄岩
高踞黄岩看瀑身，峰危徑仄亂煙屯。此山盤亘兼吴楚，可羨私耽一壑人。

病坐九江舟中望山四首
數日船頭載岫間，賞妍千變豈空還。白雲真是多情物，生滿匡家兄弟山。

其二
九奇峰但望雲開，三疊泉從白處猜。慚愧雨中茶筍意，山僧擔擔下山來。

其三
雨留高屐入林艱，亦耻歸心故作閑。白石清泉難誑語，此來真不爲廬山。

其四
二林門向未曾知，已許僧題五乳碑。欲問廬山何日到，樂天新集寫成時。

城北亭夜紀事
木梁牛屋各車音，傍漢濱行農事深。兩岸鼓金鳴到曉，喜予歸未老秧鍼。

寒溪别德徵還鄂
拉君同問洪匡嶺，許我惟觀菩薩泉。引到空山聞滴滴，已收江氣上林煙。

同濟甫天孫舟宿龍蟠磯
賴共深更惜别觴，中流亂石近舟涼。鐘聲依水不依岸，微許孤吟與短長。

寄懷于司直
簾啓茶聲猶自沸，怪君何事出幽居。經旬一唤天街馬，走遍皇城覓異書。

送四弟遠韻赴湘潭
百丈春風甚自由，是兄游處即思游。晴來憶爾瀟湘雨，雨外昭山晴上樓。

雪後同張惟遠園行
雪着千林作眼光，徑通橋斷各深蒼。須臾引遍初來客，誰許寒江勝野塘。

冬夜同遠韻作
寒鴻響上疏疏閣，野月光穿瘦瘦枝。對客擎茶涼一盞，無端想遍十年時。

八弟亮徙宅西偏作
種爾魚成適共溪，飯吾牛去亦同畦。此生安得鄰相傍，弟任居東又住西。

龔君路燕還怪予貌黑戲答之
林西堰北日千巡，保有黧顔護野身。錯信風塵纔化色，閉車多少皙肥人。

王明甫出貢受賀孫以是日試週
朱旗灼灼舊衡門，是日先生笑弄孫。一具晬盤千種望，首拈毛穎合堂喧。

八月十七日亮弟席上
主客紛紛但一流，季家新酒白如秋。感予親逝纔稱老，歡汝茅齋不廢愁。

生日示四弟
數日前逢弟四旬，請君休問我生辰。短轅新賣能添舫，過盡漁家即老人。

其二
莫因生日過柴荊，未死前皆日日生。歲歲人間成夜半，直須棺蓋始天明。

答倪任先見嘲
天驟涼時各凍鴉，翻將半臂爲姬加。老來顏厚無多事，秋鏡前頭染鬢華。

筍侄數侍吾飲書與之
老愛兒曹羽翮成，翻將正色悟浮情。少年膽薄常逃去，喜汝頻來好笑聲。

送詹卓爾諭蘄上
孝廉年少傅浠川，自有南宫乙卷傳。君竟陵人殊不屑，澹然桑苧去嘗泉。

托卓爾訪黄美中山居
頗聞黃子住無鄰，百畝圍山泉繞身。藏汝冠裳應得見，相尋且説是漁人。

索王天樂隴州鸚鵡
罷試歸來汝謫歸，湖山渺渺有閑扉。隴州官好無人説，要與言禽問是非。

送四弟六弟秋試
秋場鬼亦知雙璧，茅屋天先逸長兄。祇可數年酬俗債，老來俱要聚柴荆。

諸弟省試五弟亦附舟入鄂戲示
兩度鄉場無汝分，獨隨江火食秋鯿。一兄一弟文章伯，看買麻鞋意爽然。

偕正則服膺兩弟公車答别遠韻擬陶兩弟
種竹開堂似結鄰，到今車馬始轔轔。縱教羅網重重設，尚有題詩贈别人。

出都數日鳥聲甚稀
都人幻舌囀千場，沙鴇宫鶯學得詳（于七齋中聽人鳥語）。何意行來春樹裏，鳥聲啼不到漁陽。

雨中鄭州
油壁車中望緑阡，喜無塵土亦無煙。麥光柳色微添雨，翻似江南薄霽天。

吕堰雨
河南河北風塵燥，此地春寒塵不驚。楚色青青楚雨細，孟家詩思接樊城。

贈坊金閣雪公（有引）
雪公庵居義河上一年。戊辰冬，元春於先丘古白龍寺建坊金閣，資祖父母冥福。其地向河環山，山光翠濕，時有北僧粗滯，汛埽不任，春亦適貧乏，告諸佛鬻義河庵助閣費。雪公蔬圃花架及鄰舍，緇俗因緣相得，以春延請和篤，遂欣然來為吾閣主。其眷屬海栖（一本無海栖二字）、海若、寂初，彬彬然皆質有其文焉。栖素從予兄弟游，猶往來巾車棹舟間。雪公裹足不出山家。遠韻有憨僕，牧馬終日，視馬嚙草忘倦，不知飯腹，繩終日執於手，不知謝去。遠韻曰：「此真雪公薪水物也。」舉為贈。憨僕亦喜，佐衆沙門辛勩山中。山地荒固，鋤鍤爲命，井畫畦𤰝，雨灌交青，桐亦初有陰蔭，弄秀閣上。雪公益焚埽深棲，小園二十里而近，數月不聞錫聲。忽有便船，乘興叩款。值予午眠，童子報雪公至，予夢中答曰：「且坐，待予起。」起視之，童子又曰：「適出户。」屣履及户外，則雪公寄聲曰：「舟甚便，吾且返山中。」予悵然書其所以，而綴之以絶句。
園扉乍款不留身，覓爾瓶笻何處津。莫怪乘舟輕越陌，此宵仍是住山人。

出吴江城外（一本無外字）同徐元歎遠韻弟登周安期小閣望太湖吴門諸山
垂虹遠隔洞庭間，昨日長橋空往還。野閣無多三郡出，老人晴杖指湖山。

君路署中贈熊子牙
我慕明王馳冀北，君因好友客淮東。異人本是霜天物，夜仗微酣羨吏窮。

爲于慧男題醉美人圖
鬒髮微搖眼倦開，輕衫委委似傾來。憐他户小非深飮，鸚鵡杯乾纔一杯。

上馬出永定門往五弟高苑
高文暗寫入深簾，且散春晴與酒帘。最喜到京無贈句，達官懷袖不曾沾。

與馮宗之故人快聚都門
白門歡後此幽燕，爛爛雙瞳光勝前。場入少年翻不讓，與君休數訂交年。

甲戌春再客司直園中同人在焉而兩家弟去爲令
添得奇人好共扉，疏林尚覺影猶稀。兩人交語星光下，祇可名成一揖歸。

場前與楊維斗陳卧子夏彝仲吴來子邸舍同巷
還刺都城見面虚，朝昏數子隔牆居。漢時文物今差勝，談到天人各仲舒。

過舊滄州有鐵獅子丈餘獨立田間腹中曾捕得十八賊聞其鐵入火即飛故爲冶人所棄
鐵光深黯照荒丘，城郭俱移一物留。盛世金銅無淚眼，狻猊知守舊滄州。

汝州秦京七十有四矣寄書都門且作詩云舟車若到必嚴冬路入山原幸未衝一騎亂流趨北磧數椽寒雨在西峰指示居止而予取道山東殊愧詩人之約
詩人老去念依依，約訪西峰與北磯。不過汝南無信往，黄鷄啄黍半年肥。

别高苑
住非當日東西屋，隱可吾鄉大小林。狄水商山來兩度，此生原有仲連心。

長白
李深梨淺與紅争，閑眼看來花自明。長白山長東到海，一車蒼翠過鄒平。

雪中觀歷城汋突泉
聯水無端向上萌，氣蒸飛雪濟南晴。奇流甃作方塘物，微損荒荒岀世情。

汴梁逢任澹公父子同行
父子攜文共至京，春深把盞大梁城。孤懷素不隨人熱，噫噫何從得五聲。

聞流寇破當陽
夢中擾擾念春閨，故里何人識鼓鼙。聞説顯陵旗□集，誰傳賊過玉泉西。

汴梁遇鄉人作
歸人盼望意難寬，鄉使摇鞭説寇殘。但道楚無秦晉厄，不須重問到家安。

馬上
傳呼馬上盛冠紳，尺絹無緣罩是人。涴卻鬚眉應不惜，恐教雙眼亦生塵。

朱仙鎮謁岳祠
功在朱仙謗亦因，奸魂的的作胡塵。煩公努力看今代，懼虜人非憂虜人。

山花紅甚
紅盡山腰無隙處，老天真有構園才。轉將車馬入山徑，藏得春光鳥語開。

送四弟癸酉鄉試時八弟亮與簡筍二侄俱入闈
妹先姊嫁鄉人笑，葉後花開造物奇。對策場中君作想，念兄孤在北行時。

出隆中宿廣德寺
柏暗茅添又一時，輕泉細雨月芽池。空山處處生煙火，猶似黄頭午正炊。

送筍侄就贅浠川
冠婚千里事攀登，依婦翁居清似冰。自羨書聲今已滿，深山猶有未歸燈。

歸舟有贈
長夏親書證道歌，清齋下鑰事無他。半生擇偶天垂念，嫁得詩人楚路多。

其二
添香侍女識爐煙，爐放金光字鏤宣。宣廟五年宫裏物，喜他同日上歸船。

重入九峰寺
三百年前遺物在，二十年後老僧居。高皇卷軸深宫衲，留與游人想國初。

贈妓
小舟家宅未同浮，目目相成祇益愁。楓葉蘆花西塞裏，近來心緒不堪秋。

有寄
李家十二選幽香，曾話金陵子甚詳。欲識今生緣恰恰，兩人秋月各空床。

孟萬生邀上江閣重尋蘇公石上字時爲秋漲所没
喜弄江光鄰野煙，昔人心手摠蒼淵。題名石上無多字，隱在波濤動半年。

同去飛八月十三夜泊蒿墩
日過南湖愛此洲，月光邀我泊輕舟。教停兩槳任風往，吹到松間作好秋。

進船掛口有憶
好防霜到護芙蕖，幾月幽憂寶靨除。傳説多愁思轉切，擬開青鏡待眉舒。

停船湋源有憶
湋山影照是蘄春，漸近香風欲見人。夏簟秋燈俱負卻，楚江孤客半年身。

其二
忘卻經年桃葉夢，復乘三澨木蘭舟。竹溪花塢吾家有，已囑蕭郎莫好游。

懷耿克勵
孝廉船裏藏高士，兵燹叢中有瑞人。争向松鱗堂上羨，五經何日不紛綸。

其二
章江碑湧有人傳，五百餘家小耿賢。我愛君心殊澹素，須知拔宅亦蕭然（「五百餘家拔宅，楚黄小耿受記」，皆江西奉新縣水湧出一碑上語）

甲戌燈市别李小有南還丙子夏寄之白門二首
憶到良朋燈夕會，三千里外忽飛來。珠簾捲去人猶醉，已聽明朝騎馬回。

其二
燕月照知君感慨，洛塵羞見俗癡嗔。放生小品尋蓮社，要作蟲蝦造命人。

子藥住園中題其坐處
竹間新雀尾初長，榴火光中雨滴塘。多向漢橋添小屋，遠僧來便鎖閑房。

爲劉漁仲作四十詩
悠悠獻策意難宣，奇服奇書老未傳。渴想中興悲憤極，羨君小我十多年。

令陳公過園門投詩而去
夜來新雨發蘭芽，門有筍香過野花。自是（一作世）高人作官長，不教桑苧自煎茶。

寄二西廬山
西林仗汝塔層層，我到涼秋欲曉登。一日泉聲尋入夜，唤雛光點石門燈。

山中有憶
全山皓月倒罏峯，小閣留輝知幾重。照過綺窗斜上几，愁人夜夜駡秋蛬。

其二
空階捉搦好閑談，誤卻朝朝書一函。我過潯陽門盡閉，臨行囑寫褚河南。

宋明之畫浩然句中盤嶺入雲多題贈胡五去飛
霞上逢君煙外呼，入山騎虎出山驢。寒溪雲少難容汝，贈汝平田盤嶺圖。

同寒碧柳庵夏日懷真公
雨散蓮房珠粒粒，月摇溪塔玉層層。兩人分取仍難拾，坐聽新蟬念老僧。

葛山逢馮書先假還
衣冠覲母舊山中，遇我停車路一終。秋入葛山涼未徹，南湖湖畔釣絲風。

李單文山行詠予煙嵐此窟宅之句作畫相寄答之以當題畫
偶畫予詩筆已遐，將詩答畫意何加。雲嵐頗有山人性，歸到巖泉似趁家。

初入匡山寄别于司直
有人知我入匡廬，約訪茆齋事已虚。絶頂秋寒思北道，五峰忙寫送行書。

其二
欲持廬嶽好晴嵐，寄汝香山澗底參。吴越遍游歸自急，退之原不樂江南。

九奇匡雲西林一如開先秋水送予出九江
行近山窗嵐始開，虎宵鹿晝各無猜。土人驚問予何客，盡致高僧踏瀑來。

初入西林
猶與江湖稱沃土，已如星宿近高天。廬山過此無閑路，野客行來見去泉。

李華郁夫婦八十
八十孤笻亦瑞人，況兼巾帨與同旬。兒孫聽我談莊子，第一篇中是大椿。

冬夜坐寒碧小房
月真明處郊難凍，鶴欲鳴時夜已長。客久在家愁易起，一河春水去何方。

其二
如棉罷火鷄聲細，待月休燈雁影遲。雪事告消春尚遠，且挑塘土待梅移。

漢口逢道恒因憶山中
入山不覺身千仞，喜入平田廣野行。遥指小庵無數點，細游他日仗君成。

喜篤侄婚
篁聲策策雪融時，及爾春冰泮尚遲。子侄能文婚又冠，自來霜不誤人髭。

羅彦白自光化來郡就晤於習池贈之
一氈容易作閑尋，值我來行山水深。留得一池堪醉汝，葛疆猶似不同心。

鹿門寺泉
積草懸蘿響可求，峨嵋水作鹿門秋。燈公我相原消盡，何不飛泉出院流。

出京詠報國寺松
儘他姿幹布奇縱，三百年來誰與封。不是此株真怪絶，寺中何樹不虬龍。

飲黄嶺雲秋思軒
秋陰淡泊入山遲，野草平窗香出籬。架上書多多舊帙，始知秋夜默經時。

鸚鵡舟泛
西塞山漁浮可家，此灣黄鵠且停槎。雁知江晚微留響，蘆爲洲秋亂作花。

榜下詩
耻如曹鄴太傷神，造物奇懷未許嗔。漁獵聊充三百五，詩人放去詠殘春。

報國寺中别五六弟
榜無甲乙兩馳驅，送我松邊着汝奇。分與官家深悵悵，家園是汝暫來時。

同德徵看月福持園
月將階滿復園通，好友遲眠醉頗同。算到燕行惟數日，始驚廳事早梅紅。

喜鍾五徙宅吾里
常喜（一作願）子光爲近舍，最宜龐老帶全家。道人兼有林廬韻，嚴護西園近手花。

祝柳太元
古心如嶽質爲松，猶憶晨昏聚九峯。待到兒孫婚嫁就，許予杖履日相從。

孟代來過訪園林有贈
山還不復出疏林，君到穿筠與細吟。賊擾光黃人帶甲，似留明月照鴉深。

報國寺留别諸友
喜得先還林屋身，一尊酒熱緩車塵。諸君莫道松邊散，猶是生平聚首辰。

答于司直
暗拔髭鬚白不成，近來忘鑷出霜莖。良朋不信予懷闊，疑有新愁數日生。

譚元春殘句
此生除閉户，即往杖遥岑。
