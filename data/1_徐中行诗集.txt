天目先生集卷一
	五言古詩
題西園雅集卷
西園美淸夜，置酒臨高樓。涼飈散暄濁，飛蓋聊行游。芙蓉被幽渚，好鳥鳴河洲。皓皓鄴城月，蕩漾清漳流。衆星粲以繁，冠佩列應劉。玉盤膾神魚，艶曲奏箜篌。賢王重片善，磬折恒相求。文雅鬱縱横，賔主紛勸酬。慶雲布優渥，何言澤不周。俯視銅雀臺，零落成荒丘。觴至不盡歡，良景逝不留。載歌露未晞，嘉會垂千秋。

離薋園二首
鳳覽超世氛，龍德寡諧俗。大節自慆蕩，世路傷局促。故鄕有縣圃，乃在崑山曲。日月出其中，雲霞蕩其麓。五城十二樓，照耀扶桑旭。游戲安期生，汎濫南華錄。鵬鷃固異適，薰蕕詎同欲。嗟彼楚楚薋，判然豈予服。時無陵陽侯，疇能證荊玉。三復迷陽篇，聊以衛吾足。

其二
茱萸亦有芳，何如蘭與蕙。惡木豈無隂，何如松與桂。俗士尚和光，奄然媚於世。至人貴知希，塵埃自蟬蜕。爲圃擬漆園，偃仰寄高睨。淸秋爽氣鮮，六合一澄霽。神飈起天末，明霞照海澨。俛視游魚出，居然契莊惠。仰睇孤鴻翔，㝠㝠向天際。嗟彼菉與葹，徒令自蕪穢。

得于鱗書
伊予河梁别，楊柳方依依。分手幾何時，蟋蟀鳴庭幃。商飈率已厲，白露沾人衣。感時懷同袍，中心愴以摧。不惜故人遠，但傷知音稀。長歎謝流俗，高臥掩重闈。忽逢雲中翼，開緘見音徽。殷勤骨肉言，夙昔歲寒期。臨風再三讀，慰我長渴饑。喜極復垂涕，願隨黄鵠飛。

五游詩贈郭山人
郭生抱靈異，本自煙霞姿。束髮愛遠游，所得皆經奇。夙昔上太山，爰值暮春時。五藥皆翕赩，三芝亦葳蕤。排虚登日觀，流覽臨四垂。鷄鳴海色赭，靈耀浴咸池。滄溟僅一勺，黄河細於絲。縹緲三神山，雲濤相蔽虧。極睇金銀臺，凌風欲從之。道逢魯兩生，（時會于鱗、殿卿太山下。）示以東游詩。杖策往勞山，果得逢其師。從此謝塵侣，倐然駕雲螭。

其二
余昔夢太華，飈馭何泠然。一舉歷千仞，倐忽升雲煙。松下有異人，彷彿呼子先。指余金天精，名署玉帝前。一朝挂塵網，霞想未及宣。我友歷下生，逸氣臨高天。躡足超滉漭，竦身坐其巔。千載一遐眺，英聲振八埏。君今嗣高步，抗志凌飛仙。手持盧敖杖，遙訪丹丘筌。紫氣亘高掌，曠若相周旋。關尹倘再遇，貽我西游篇。

其三
衡嶽何蜿蜿，秀出楚雲重。崔嵬赤帝宅，合沓祝融峯。璇臺倚空曲，上與㝠宿通。朱陵閟日月，紫蓋垂芙蓉。禹時金玉檢，石室今猶封。仙宇紛星羅，羽客往往逢。緬惟蔡使君，坐嘯淸霞中。彩毫灑絶壁，白晝飛長虹。綿邈經廿載，君復振玄風。靈文授鳥字，真氣開鴻濛。安得從子去，竝起雙飛龍。

其四
蝤蛭坎井居，斥鷃枋榆息。不騁無涯觀，安知九州窄。君偶燕市逢，已躡恒山屐。眷予汗漫期，滯爾扶搖翮。夙駕今復行，上下將安適。誓登玄嶽顛，極眺海天色。絶頂摩層霄，玉衡手堪摘。俛視黃河流，倒趨崑崙石。始悟太玄泉，可以鍊金液。緬昔昌容仙，蟬蜕幾千億。齋心倘逢之，服食駐精魄。獨往當自兹，毋令濛汜迫。

其五
維嵩鎮中天，壯哉稱神嶽。二室閟隂陽，三臺倚寥廓。松柏翳叢霄，金璧藴丘壑。榮光晻象緯，絳氣互縈薄。巖竇多神芝，仙靈此栖託。燦燦三花樹，玄冬靡凋落。石髓可代餐，銅銚有遺藥。平生慕王喬，結念在伊洛。君從大梁來，申以嵩高作。詎意剖符地，果遂淩雲諾。伊余方外期，寧戀區中樂。乘風倘再過，遲爾緱山鶴。

贈極愚子章羽士二首
黃帝登崑丘，遺珠赤水側。明智競索之，乃爲象岡得。大道恒若昧，良賈深自匿。至哉老氏言，盛德有愚色。識覽率已除，游心在玄默。皎皎類易汙，悟者守其黑。所以極愚士，含意疇能測。

其二
王屋摩青天，太行高不極。北叟九十餘，誓欲夷其塞。上帝感精誠，夸娥借其力。朔東與雍南，雙峙鴻濛色。當其荷擔時，舉世笑其惑。一夕山爲移，其愚復誰及。俗士營目前，朝耕暮期食。至人遺其身，億代爲曠息。翩翾夸毗徒，奄忽互傾側。技殫神亦銷，智者竟焉得。

懷李于鱗
寥寥獻吉後，作者日以邈。海内操觚家，人人抱荊璞。夫子一高視，靑天出華嶽。遂令二三子，廣路齊文轂。郢人豈無斤，妙在輪扁斵。不有師涓悟，寧聞鈞天樂。自君歸泰山，浮雲滿河朔。亦有燕丹酒，誰聆漸離筑。神馬戀蛟龍，奇禽宗鸑鷟。况我同心侣，分義踰骨肉。引領一悲歌，絃斷不可續。誓當理初衣，從君臥空谷。

懷王元美
朔風吹薊門，玄雲暗四野。嚴霜白日冷，哀鴻唳長夜。起坐懷昔游，荏苒半凋謝。宗梁旣長逝，海内傷大雅。王生雖僅存，其憂甚死者。慈母哭堂上，弱弟哭堂下。寧論嵇紹孤，已見蓼莪罷。豈不願速朽，骨肉誰相藉。且留如綫身，隴上樹枌檟。賴有楊馬才，詞塲足凌跨。萬變渺端倪，千秋獨悲咤。我欲問巫咸，何從借雲駕。

懷吳明卿
猗猗孤生桐，托根南嶽趾。幸蒙風雲會，移植承華裏。霜霰忽見侵，摧頽心半死。豈無淸廟音，疇爲製綠綺。陽春徧八埏，胡爲獨遺此。感念懷密親，躑躅向燕市。斗酒味寧薄，沉懽滯不起。獨攜郢中歌，徘徊向誰理。坐聽失羣鴈，噭噭慕儔侣。宛轉不能寐，空庭復徙倚。朔風中夜吹，浮雲日千里。歲暮黄河冰，何由寄雙鯉。

春暮將赴汝南廣川舟中寄懷京邑游好三首
昔來嚴霜零，春陽忽已暮。盛年不再逢，嘉會豈常遇。何况淩雲才，秇苑振高步。眷余失羣羽，不吝千金顧。留連曲水游，感慨河梁賦。嬿婉能幾時，俛仰卽岐路。車馬盈道旁，孰測心所慕。冀闕何岧嶤，浮雲日馳騖。歛轡臨長河，徘徊不能度。

其二
浩浩黃河流，冉冉白日晚。驅車渺何之，南游洛與宛。五馬道踟蹰，十步一顧返。言念同懷人，亮節不可諼。談天碣石宮，置酒華陽舘。高文敷瓊瑤，淸歌命簫管。攜手遠追隨，思情一何婉。居者弗克俱，行者日以遠。春暮無歸鴻，何由寄情欵。

其三
黃河多悲風，白日廣川隂。驚沙蔽天地，方舟猶滯淫。躑躑將安適，曵履援鳴琴。一爲淸商曲，灌木俱悲吟。知音一以隔，離思故難任。在近多遺遠，日月易浮沉。伊余歲寒契，莫忘初别心。願言厲高羽，千載垂詞林。瑤華倘可嗣，引領伊川尋。

答郭次甫
論文誠獨難，知己良不易。流俗多混淆，物理失真僞。世無郢匠斤，焉知斵輪秘。余昔二三子，幸遘風雲會。和歌燕市中，俠氣振天地。經時倐星散，斯文遂陵替。筴馬余北來，耳目日以異。緬想西園游，悽惻山陽涕。連枝旣以摧，碩果亮終棄。詎意餐霞人，夙有淩雲契。獨往慕鴻㝠，遠遊學蟬蜕。託興詞翰塲，四海一高睨。跂余碣石宮，遂停恒山轡。立談未及終，三歎不能置。金奏豈阮生，郭公果心醉。贈我歲寒枝，貯之瓊瑤器。副以陽春篇，殷勤表良遇。感此欲報之，幽懷靡可致。匣中有龍泉，廐中有天駟。佩以辟羣邪，驂以謁上帝。汗漫八極間，疇能測所至。

題萬言卿西原精舍二首
矯矯豫章材，瑋識一何朗。蚤歲升當塗，明堂振淸響。輝赫冠蓋間，而獨秉高尚。依依箕潁情，寤寐發遐想。九江湧坐隅，匡廬出諸掌。魚鳥宛來親，煙霞日排蕩。曾是靑瑣居，泠然白雲賞。道勝貴陸沈，天游謝塵網。所以賢達人，金門寄偃仰。

其二
伊昔讀書園，藹藹章江郭。高齋俛江流，崇臺靣廬崿。佳氣何鬱盤，川原莽迴薄。丹霞射疎牖，白雲蕩虚幕。灑翰激神飈，披襟坐遼廓。卽今冠朝列，故鄕日以邈。長安十二衢，飛甍麗朱雘。含意益沈溟，每飯在丘壑。混跡豈殊衆，忘筌會有託。咄嗟曲士心，精微疇能度。

題况比部藥湖書堂
子牟戀魏闕，王生臥伊洛。世無蒙莊子，安知濠梁樂。兹湖信淸曠，鴻濛巧䟽鑿。巘崿旣環廻，川渚亦綺錯。水碧間芙蓉，石華被蘭薄。日蕩絳蜺鮮，飈激紅泉落。伊昔餐霞人，於焉鍊靈藥。倐忽淩紫氣，神理疇能度。子固淸廟珍，藻翰麗丹雘。蟬冕亦云華，胡然慕丘壑。服食倘不誣，將子翔寥廓。

送吳生遊楚
江介多悲風，庭草率已萎。貧士久失職，抱影西山陲。負薪豈不苦，披裘有良規。落落吳季子，夙稱東箭奇。論文得吾黨，金石誓不移。送子涉遠道，言訪瀟湘湄。三楚富奇節，眄睞成心知。平生國士膽，慷慨得所施。楓林已搖落，江水何逶迤。清深氣逾烈，贈以猛虎詞。雖非季布諾，聊用惠前綏。

得滇南除目戲爲
余昔四十時，秩已忝金紫。棄捐垂十年，僅乃復其始。故璧則猶是，馬齒加長矣。頃失曾不憂，今來亦何喜。未能免俗緣，栖栖聊復爾。終當拂衣去，相從鴟夷子。

天目先生集卷二
	七言古詩
贈戴金吾伯常
漢家貴幸執金吾，威凌勃窣傾皇都。錦衣鷸冠珠勒馬，飄風疾電同馳驅。横行司隸不敢問，依倚雲霄何事無。得意失意由反掌，紅塵白日天模糊。戴生亦是期門客，廿載長安仍四壁。揚鞭不問平津舘，載酒每過楊雄宅。吾黨原稱落魄人，過逢但展高陽席。日照雕盤駃騠高，風吹玉椀葡萄碧。酣歌北斗忽插地，起視東户扶桑赤。吁嗟俗士蝨處褌，豈謂流光駒過隙。丈夫要有千古名，不爾聲華竟虚擲。君不見西京七貴何匆匆，白首枉殺黄金陌。

贈湯邑博
君不見魯申公，受詩浮丘號儒宗。抗直仍辭楚王傅，杜門教授蓬蒿中。豈謂明堂待高議，安車駟馬來山東。又不見匡説詩，微言纚纚解人頥。公車屢上不稱意，遠方隨牒猶低眉。翕然經術動三輔，一語尊爲帝者師。湯君藴藉亦如此，牢落風塵難獨窺。九重上書未得見，兩都作賦空稱奇。去年掄材向三蜀，司馬王楊盡有之。問奇且醉子雲酒，抱膝自歌梁父詩。秖今淸聲漸籍籍，羣公交口惠前綏。薦賢會入山公啓，摛藻應逢秘監知。有道自諳龍蠖理，雲霄九萬未云遲。

送李于鱗守順德
去春從君燕市游，眼中諸子同盃酒。今春送君濠梁上，爾我躊躇自攜手。大雅沉淪况已久，吾黨相逢信非偶。乾坤反覆賢豪至，百年麟鳳生郊藪。孝宗作者李與何，力挽江河始東走。君也蚤得哲匠心，玄夜昭回開北斗。睥睨堪淩異代人，招攜復得同心友。朅來陸沉郞署中，玉石蒼茫竟誰剖。王生披覩自靑年，謝客隂森回白首。余之同袍梁與宗，感會風雲成不朽。嘯侣頻過碣石宫，善謔淸驩何不有。席上揮毫煙霧飛，燈前繫劒風雷吼。唶嚄雄辯謝雕龍，等閒世事同芻狗，嗟哉此意人知否。世路風塵莽荊棘，相知歲月違南北。搴帷君遂守扶風，執㦸余猶滯京國。酒殘日落君當行，且復斯須岐路側。纏綿奇樹本連枝，宛孌鵷雛分比翼。龍劒精靈雖共存，瑤琴神理終誰識。平生知己自君盡，别後何人寫胸臆。趙地曾誇三輔豪，意氣瓌奇自疇昔。士慕平原有處囊，予懷鉅鹿無終食。臥閣春風鼓瑟聲，行軒明月連城色。秋日如逢璧使來，報書慰我長相憶。

送吳舍人明卿還楚
楚詞何者振芳躅，前有屈平後宋玉。眼底吳生亦崛起，蚤歲天衢策高足。結交羞問聲利塲，染翰愁看聾瞶俗。夙昔逢予畫省中，握手殷勤賞清曲。心知此物識者稀，意氣飛揚自相勗。倐忽赤水探玄珠，淩厲靑霄起黄鵠。江河百折獨往心，富貴浮雲非所欲。逶迤洪響滿雲臺，載酒依依坐天祿。自許東方暫陸沉，豈如左史徒能讀。俠氣還爭山嶽高，壯心不爲軒裳束。海内賢豪幸一時，過逢但坐邀擊筑。碣石談天盡古今，華陽置酒窮曛旭。淹留復似小山招，跌蕩爭爲大言賦。劇飮惟愁白日過，窮交不畏黄金妬。蚤覺吳生肝膽露，倚劒茫茫紛四顧。仰天爲我歌楚歌，千里煙雲低不度。登臺朔漠來秋色，七陵漭蒼開煙霧。乾坤此會真有神，世路艱危轉自親。朝廷若可無楊馬，符瑞寧須待鳳麟。片言自昔重山嶽，九錫徒爾輕埃塵。卿不見章華冠蓋委草莽，郢中詞賦懸星辰。卿今乘槎漢水濵，鄂渚涼風萬里新。愁入湘沅飛暮雨，氣生雲夢起崚峋。鸚鵡洲荒悲處士，懷沙地古吊詞臣。詞臣自昔擅陽春，含意千秋鬱未申。宋玉秖今逢和者，靈均莫歎國無人。

神樓篇爲大司宼劉公賦
斥鷃游枋榆，逍遙在尋丈。醯雞生甕中，何由覩天壤。曲士勞勞一世間，白首風塵空偃仰。明公託宿自神樓，傲睨浮雲轉高敞。九州不足步，四溟不入眼，脱略小區寰，局促悲世網。寓意神樓十二重，振衣千仞懷獨往。太虚爲宇天爲梯，上逼鴻濛下坱漭。照室宵懸罔象珠，排虚日射金銀榜。黄鶴南度嘯月明，紫氣東來開天象。乘霧壺中汗漫游，御風方外泠然賞。玄覽還同弘景登，金丹况遇安期餉。吞腥啄腐笑世人，冲棲福地何瀟爽。公昔芳年叩帝閽，一旦雲臺振洪響。揮翰高凌楊馬前，許身直擬䕫龍上。世路喜浮沈，中懷轉跌蕩。經綸未究蚤拂衣，身也可退道難枉。秖今大隱八十春，澒洞乾坤幾反掌，公也風神益高朗。上乘真窺鴻寳書，後車久謝鷹揚訪。羡門王喬可等期，芝草琅玕日夜長。念我曾蒙國士知，從公擬税塵塗鞅。介壽慚無雜佩貽，回首神樓發遐想。

送張中丞還山曲五首
風雷一夜摧西嶽，千里塵飛渭河濁，但臥南山自堪樂。笑殺漢代飛將軍，猶把封侯問王朔。

其二
四旬已税長安轂，萬事不問君平卜，且醉山中酒千斛。不見君家漢子房，朝封留侯暮辟穀。

其三
岷峨積雪常隂隂，洞中瑤册松間琴，霞巵石髓任自斟。笑呼山中謗書者，賞以募士千黄金。

其四
長劒重淵斬巨鼇，樓船萬里截風濤，兵權脱手如鴻毛。王濬無功何足問，叔子歸第何其高。

其五
憶昔張華淮海旁，立談贈我雙干將，三年萬里隨行裝。聞君别離忽躍去，星斗錯落無晶光。

捕虎詞二首
拍天濁浪愁鯨鯢，横行惡少弄鼓鼙，太山之婦恒夜啼。里中三害一時盡，千秋誰似周征西。

其二
湖邊野人何太武，赤手山中搏兩虎，卞莊之術何足數。安得一騎疾如風，鼓行而西擊胡虜。

高陽行送沈嘉則入閩
自從酒人散燕市，予亦拂衣歸五湖。四明沈生忽相過，投謁自稱高陽徒。夙昔辭塲騁高步，里耳紛紛曾不顧。玉簡真探禹穴書，金聲未數天台賦。平生所得皆經奇，歷落崟㟢少見知。夷門一顧仍寂寞，肝膽熒熒好向誰。千金自詫屠龍技，蒯緱不掩干霄氣。琴心欲締千秋賞，劒術曾令萬夫廢。獻春一走姑蘇道，王家兄弟盡傾倒。酒酣贈爾游閩篇，矯矯雙虹破秋昊。武夷之山昔所經，海日照耀千峯靑。珤流九曲挂南斗，巖壑往往藏仙靈。中有賢豪稱大度，客但南游豁雲霧。中丞折節魏信陵，飛將干城漢都護。任俠從來未可輕，伏軾旋收七十城。劇孟隱然一强國，酈其自許非狂生。袖中漶漫一敝刺，留向明卿結知己。十口甘從吾黨貧，寸心忍向風塵死。九歌倘就堪招魂，百鍊誰將化繞指。高陽徒，沈夫子，擊筑送君萬山紫。盧敖杖，王喬履，贈君五游從此始。

滇南送陳方伯歸錢塘
先生文章足經國，擁帳僅歷炎荒域。先生讜論足救時，寂寞不爲人所知。屈指青雲三十年，同時故舊半貂蟬。起家方岳非不貴，羈身萬里令人憐。雖然鍾鼎非其意，所至思興千載利。借箸曾銷跋扈魂，采金議雪窮簷涕。卽今荷鍤鑿山泉，灌漑荒塍萬頃田。家秉䥳鉏户絃誦，坐令六詔無烽烟。断鰲獨立溟海極，鍊石尽補西南天。興來忽夢西湖色，一日明駞馳上國。陳乞骸骨意已堅，廷議欲留留不得。山中日月不易老，世路風波誰自保。逹士縣車豈問年，但得挂冠無不好。君家住傍釣臺高，余亦思従范蠡逃。拂衣且上五湖棹，載酒同觀八月濤。

與答侍御李公
弘嘉之間論大雅，二李西京二司馬。益州崛起碧雞才，一日才名振華夏。金簡宵探秘省中，柏梁曉賦彤庭下。是時天子憂七閩，暫輟辭臣稱使者。虎竹仍頒帝子鄕，張樂鈞天洞庭野。玄覽超然本負奇，爭傳水鏡映當時。已從遺牘收名士，更自沖年識帝師。鴻才自合風雲起，龍性終非世俗冝。中歳挂冠歸栗里，强半齋居在僧寺。色相由來金粟身，文章舊號靑蓮體。束髮懐君經歳時，垂白南荒結心知。君似斗間逢博望，余如海上遇安期。天連三竺非人世，雪净梅花映酒巵。游從幾日當廻轂，把袂旗亭鬢盡絲。裴徊公子夷門騎，莽蒼河梁都尉詩。開篋有時還自解，銜盃無處不相思。

大將軍戚公歌
攙搶墮海成鯨鯢，平地驅濤撼閩越。妖祲憑陵日月迷，幅員幾向東南裂。將軍方監臨安兵，訓練諸將勇且精。飛檄轅門白虹起，揚旌海嶠雄風生。將軍桓桓具文武，海内賢豪稱大度。不忘挾纊及輿臺，但得賜金陳廊廡。越王山頭旗鼓高，海若陽侯慘不驕。彫戈忽駐扶桑日，彊弩仍平萬里潮。直以偏師當八面，東突西馳疾雷電。大小身經百戰多，旋復名城與赤縣。是時拊髀思元勳，細柳軍容儼不羣。部曲猶嚴假司馬，天子亦謝真將軍。建節漁陽稱總理，十道元戎聽指使。天塹金城高接天，戰塲化作新豐市。款關業已臣單于，瀚海烽煙一日無。聖主垂衣千萬歲，虎臣世世執金吾。

過秦郵與袁明府文轂飮甓社湖因憶吾友宗子相甞豪飲于此屈指二十年所矣袁是子相通家子也感而賦贈
宗君一往二十年，江左風流尚宛然。袁郞崛起亦不晩，遺調曾傳廣陵散。恍如楊子逢桓譚，安得中郞遇元歎。作客况在黃巖山，臥起雲壑非人間。訟堂一揮百牘盡，坐聽流水心常閒。興來筆底興煙霧，華頂霞標照豪素。海嶠曾賡康樂詩，天台未數興公賦。夢寐惟思燕市盟，白雪一字千金輕。但逢吾黨便絶倒，三公九錫非其情。頃者甘泉計羣吏，冠蓋紛紛向朝市。翩翩鳧舄人不知，獨夜燕關叩蕭寺。入門一揖卽稱詩，崟崎磊落心奇之。飲罷諸天明月墮，復似西江夜詠詩。爲歡幾日忽分手，艤棹秦郵遲余久。娛以千金秦女簫，飮我十日平原酒。驪珠忽浮甓社湖，酒酣興劇仍狂呼。風雷半夜驚濤起，應是當年舊酒徒。

此君操
豫章朱貞吉先邦君性愛竹，取號「竹隱」，結亭竹中。至貞吉，萎而復榮。予友余德甫榜其亭曰「竹在」，志孝思也。於是詠歌其下，援琴而鼓之。
爽池修竹何檀欒，朝鳴鳳兮夕栖鸞。王孫游兮悄不還，令二女兮涕汍瀾。諸公子兮玉筍班，復爲此君生羽翰。采葉釀酒皮爲冠，託君鳴琴歌永歎，猗嗟武公名不刊！

風木卷爲慚烏李君題
北風撼樹樹欲枯，破巢失母號慈烏。樹更怒號風更急，中宵啞啞哀遺雛。餘音應山山鬼泣，斷雲凍月同寒孤。君方有親不待養，獨夜聽此清魂徂。反哺情同怨亦同，昊天不弔予何辜。壺有清酤盤有魚，親幃蕭颯空躊躇。春暉寸草報已淺，况復寸心徒鬱紆。愁煩雙鬢倐成雪，憂結中腸如食荼。人生有親須蚤娛，不愁西山日欲晡。君不見李君欲養親則無，涕淚長沾風木圖。

安期行題畫壽慚烏李翁八十
海上樓臺十二城，云誰居者安期生。笑指神龍化爲鹿，白日蜿蜿雲中行。雲中行，何所止，長城來訪慚烏子。南極星垂震澤黃，高天氣壓吳關紫。杖頭一函鳥字書，中藏千古鴻濛理。慚烏李翁有仙骨，姓名早籍長生紀。聖世優游八十春，拾穗行歌萬山裏。授翁神丹翁莫疑，羡門王喬可等期。從來至道自天授，項領紛紛那得知。

天目先生集卷三
	五言絶句　七言絶句　六言詩
活水池
池分襄漢水，㟁夾武陵花。但得高陽侣，寧須問習家。

詠顧汝和舍人種桃
不言温室樹，却種武陵花。豈是金門客，偷桃出漢家。

題顧汝和石鼎寮
雲英烹石鼎，月色照冰壺。何必金莖露，能令肺病蘇。

卭竹杖
仙人方竹杖，遠道出臨卭。挂壁風雲動，還應欲化龍。

次劉明府宴二大叅松雲菴韻二首
樹古苔痕厚，山秋黛色增。穿雲鍾報客，坐石鳥窺僧。

其二
雙星天目來，九月雲林宿。禪房秋興多，題詩徧青竹。

送陳明府之任慈谿
淸秋臨鏡水，明月過桐廬。興發枚乘賦，奇探禹穴書。

送元美
翩翩使節向蘇臺，南望吳雲萬里開。銀漢仙槎來月下，金陵秋色度江來。

寄謝茂秦
王門賔客枚生老，鄴下交游季重存。聞説擔簦來趙地，幾回虚左候夷門。

書萬都閫鹿園卷留闕方士處二首
時危意氣獨横行，屢突重圍破海鯨。夜擁鹿車明月裏，仍從支遁問無生。

其二
曾揮羽扇掃胡沙，江左奇勳勝永嘉。功遂不教麟閣畫，遺容却赴赤松家。

送宗子相還廣陵二首
黃金臺下白榆秋，葉落滹沱急暝流。南望大江明月裏，片帆千里下揚州。

其二
霜落江空楓葉凋，接天寒色廣陵潮。淸宵憶爾聽鴻處，明月揚州第幾橋。

燕臺感舊
北來鴻鴈已南飛，滿眼風塵舊侣非。欲向月明歌郢曲，不禁霜露濕人衣。

和子相石牛驛聞笛見懷之作
醉時明月滿山城，别後秋雲萬里生。獨夜高樓自吹笛，誰知淚濕楚臣纓。

停舟溪上懷子相
夜闌星斗挂千峯，吹笛江樓思萬重。曲罷美人猶不見，空懸明月照芙蓉。

登霹靂巖遲子相雷雨驟作
白日天開霹靂巖，千山飛瀑挂松杉。馮陵却喜東風急，吹盡浮雲見客帆。

秋日建溪懷明卿二首
九江秋色滿漁舠，江上芙蓉照客袍。不分楚人能放逐，靑山白日著離騷。

其二
倚棹秋風問幔亭，滄江落日萬山靑。獨看廬嶽雲千叠，豈是狂生醉未醒。

哭光祿汝所二首
十載曾同洛下游，惠連年少更風流。諸兄縱有池塘夢，玉樹蕭蕭秖自愁。

其二
美人今已不同時，開篋重看贈我詩。若道江南無舊好，豈應天上有新知。

爽臺送别朱生
湖門俠客馭風來，十日狂歌醉爽臺。歸去武夷秋正好，萬山明月片帆開。

梁園送青州馮公督學浙江二首
文軺朝發孝王臺，錦席秋臨南斗開。齊雅向聞吳季子，泱泱今覩大風來。

其二
五花爲馬繡爲袍，攬轡江南興轉豪。滄海濤聲廻坐嘯，赤城霞色起揮毫。

送子相還
妙高峰上試登臨，月色潮聲盡古今。辭客豈須愁病肺，中泠泉水更淸心。

送于鱗之邢州三首
趙地山河擁上京，于今保障有長城。停車襄子宫前問，猶説當年國士名。

其二
東平俠客有劉生，寳劒千金舊署名。忽道明朝脱相贈，夜深風雨匣中鳴。

其三
十年西省尚書郞，此日新攜刺史章。明月一尊開北海，春風千騎下東方。

送許趙州兼訊李邢州
靑春五馬下燕京，自喜分符近李生。雙璧千秋重入趙，共看明月照連城。

送元美二首
高秋獨上白登臺，西北浮雲晝不開。忽見千秋飛雪下，驚傳漢使自天來。

其二
醉攜長劒倚高秋，忽見黃河天外流。莫更臨風歌出塞，九邊寒色不禁愁。

同明卿惟敬登太白樓
醉攜仙客上雲梯，睥睨煙霄萬象低。便欲乘風登日觀，蒼茫海色使人迷。

送于鱗還郡
風塵幾日到燕關，千里襜帷雨雪還。把酒郡齋秋色滿，知君不厭太行山。

吳門送周永部謫楚二首
客歲曾開薊北書，知君秋興在鱸魚。銜恩却向湘沅去，明月滄洲滿謫居。

其二
綠鬢仙郞白玉羈，春風曾醉習家池。停車試聽襄陽曲，半是當年水部詩。

俞郞中德甫使越時余在吳寄此懷之三首
吹笛西湖明月高，萬山秋色照綈袍。向誇瀑布三千丈，何似錢塘八月濤。

其二
松溪麻水竝仙家，月裏揚帆采石華。把酒天台定相憶，因風遙寄赤城霞。

其三
三日華陽臥翠微，醉攜一片白雲歸。因風遠寄同心客，裁作山中隱士衣。

感舊
自别燕臺白日徂，華陽碣石總荒蕪。獨留一片西山月，猶照當年舊酒壚。

懷于鱗
黄河萬里接崑崙，太華天開西極尊。一自凌雲來賦客，未論紫氣滿關門。

征南鐃歌二首
誓師親上越王臺，東望扶桑海色開。鉦鼔三江殷地起，艨艟萬里蹴天來。

其二
横海樓船大出師，青山千里列旌旗。會稽擬作燕然石，震澤今爲飲馬池。

送明卿出汝南城南三十里風雨驟至夜飲村店同賦
城南白日起風雷，狂客悲歌且未廻。豈爲高秋嗟遠道，且將寒雨送深盃。

其二
蒼茫汝海鬬雷霆，五馬中天此暫停。已遣河山留俠客，誰教風雨妬文星。

于鱗謝病濟南寄訊
白雲湖上萬山靑，日月茅堂醉復醒。不是楊雄躭寂寞，千秋誰見太玄經。

送張尚壐助甫左遷别駕四首
十年無信到山濤，謫後相逢解佩刀。從此靑雲知己盡，平生白雪向誰操。

其二
洛陽誰似賈生賢，議事承明獨少年。最幸主恩深漢帝，左遷猶在五雲邊。

其三
邯鄲一騎走風塵，誰信甘泉侍從臣。倘過呂祠何必問，升沉俱是夢中人。

其四
攬轡漳河秋色開，悲歌應上古叢臺。若非按劒長安客，白璧何緣入趙來。

寄答汝南諸明府
景夷臺上白雲秋，縣瓠城邊汝水流。却憶諸君明月夜，臨風清嘯滿南樓。

寄贈侍御潘子良督學畿中二首
地雄燕趙舊多才，賢俊爭看日下來。剪拂盡堪成駿馬，黄金何用築高臺。

其二
蹀躞花驄走北平，鬱蔥佳氣傍神京。龍門復見三千士，虎旅曾監十二營。

贈總制汝南喻公破胡鐃歌二首
驃騎乘秋出武威，經旬三見捷書飛。侍臣上壽歌朱鷺，諸將承恩拜錦衣。

其二
邊聲動地陣雲黃，萬騎憑陵蹴大荒。落日忽聞鐃吹入，轅門生致兩賢王。

戲詠盆中品字蓮二首
花開品字競妖嬈，竝倚金塘舞翠翹。惆悵忽思三婦豔，風流不數六郞嬌。

其二
笑看菡蓞出盆池，竝蒂三花宛宛垂。却似太真初浴罷，雙攜秦虢鏡中窺。

寄張亮卿林彥仲游明仲趙以忠四子
升堂門客總應劉，托乘西園幾度游。飛蓋秖今明月夜，芙蓉還似去年秋。

懷于鱗
靑天太華倚㠝岏，白日黄河萬里看。一自著書西度後，關門紫氣至今寒。

出囊中古劒吳筆寄贈明卿系以口號二首
十年寥落倚崆峒，贈爾豐城起白虹。醉後莫將盧嶽舞，恐令雙劒失雌雄。

其二
春雲夜直建章高，曾向江淹贈彩毫。縱臥山中休擲筆，淸秋堪賦九江濤。

懷明卿
萬仞匡廬散錦屏，千尋瀑布挂青㝠。自從騎鹿雲中去，何處逢人問歲星。

寄在明
一自悲歌易水旁，故人風雨散瀟湘。從今莫灑千秋淚，只恐重飛六月霜。

寄齊相許殿卿時于鱗病免濟上
投荒猶得賜環恩，授簡王門道亦尊。更值相如初病免，論文數過茂陵園。

送丁叅軍之楚幕二首
幕府高臨七澤開，叅軍爭喜孟嘉來。時淸久罷征蠻檄，秋至重登落帽臺。

其二
武昌楊柳颯高秋，楚練如霜映上游。聞道庾公今在鎮，好乘明月嘯南樓。

奉和黃公金溪詠四首
其一　芙蓉峰
霞標秀出海雲重，空曲煙浮翡翠濃。最愛金溪秋月夜，天開明鏡浸芙蓉。

其二　文筆峰
秀拔瓊林迥不羣，千尋霜穎插靑雲。午風吹破江淹夢，散作雲霞五色文。

其三　錦屏峰
蹙沓匡廬九疊屏，天風吹度九江靑。朝來忽挂飛霞色，却似羣仙會幔亭。

曲溪
曲曲淸流隱竹林，逶迤更比武陵深。春來岸岸花相似，縱有漁郎何處尋。

贈蘇進士歌者新春
春雲輕度鬱輪袍，雪凈花宮玉樹高。更道掌中能妙舞，曾經醉殺五陵豪。

華陽明月曲二首
玄都仙露湛金莖，琪樹千章散月明。無限采雲寒不度，樓前吹落洞簫聲。

其二
笑呼明月下高峯，秋滿瓊樓十二重。咫尺太淸殊可問，茅君爲我借飛龍。

送吳明卿
天外音書久不聞，眼前朋好又離羣。今宵斗酒還燕市，明日孤帆是楚雲。

奉懷灌甫公子
罷歸已謝潁川金，寥落空餘國士心。當世憐才知不少，窮交誰似信陵深。

廣陵史德初訪余山中
漂零誰識史王孫，曾散千金報主恩。此日到余苕水上，白雲秋色可堪論。

崑山周胤昌自金華郡丞進守故治賦寄此詩
十年飄泊鬢俱蒼，帶眼頻移似沈郞。詞客有緣山水郡，專城猶得臥東陽。

挽中丞王公三首
三握兵符漢重臣，蒼茫無復畫麒麟。風雷不見將軍樹，愁殺延陵挂劒人。

其二
烽火甘泉獨請纓，君王親問亞夫名。榆關自失單于壘，一夜霜凋細柳營。

其三
頻年力盡戍桑乾，帷幄紛紜日轉難。一自縞衣過易水，瀟湘風色至今寒。

送司馬蔡公赴京四首
漢家閶闔倚天開，劒履乘秋入上台。托乘諸侯千騎出，前驅中岳萬靈來。

其二
萬騎憑陵走朔風，千旗肅穆建章宮。寄聲胡馬休南向，頗牧于今在禁中。

其三
樓船天上出黄河，南指燕山氣色多。漢月九關飛羽檄，卿雲三殿進鐃歌。

其四
十八終軍誓請纓，蹉跎華髮入承明。誇胡已著長楊賦，衛漢重開細柳營。

寄黎惟敬二首
六月維揚亂後過，故人雙淚滿干戈。一從歸臥羊城月，海上浮雲奈爾何。

其二
高秋期爾石頭城，貰酒吳姬賦月明。不道我來君已去，滿江風雨送濤聲。

包護軍中丞汪公幕下士甞受詩于明卿余贈之于宜城四首
孤臣歲晩發江潭，客有長纓且駐驂。寥落怪君經癖在，當年曾事杜征南。

其二
歲闌雨雪峴山西，盃酒孤城日漸低。此日袁生休弄笛，故人猶在武陵溪。（時明卿在高州。）

其三
頻年瘴癘滯炎州，裘馬蕭然客鬢秋。聞説同時諸校尉，雲臺次第拜通侯。

其四
紛紜屠販畫麒麟，力盡戎旃未致身。但遇吾曹官自拙，始知詞賦善窮人。

楊林驛遇賈孝廉出長興顧中丞大字西蜀楊用修詩札留贈二絶
遙聞高士臥靑㝠，落日軒車爲爾停。曾是楊雄門下客，白頭仍守太玄經。

其二
楊雲奇字虎頭書，前軰風流總未如。徼外復從遺老見，斐然雙璧照行車。

九月六日穆水部邀登蕪湖吉祥寺
上方樓閣倚江開，萬里帆檣破浪來。正擬靑山留對酒，况逢黃菊好登臺。

張生從梁舍人游嶺南檇李舟中和贈三首
相逢秋色滿江湖，攜手羅浮興不孤。試問舍人春殿柳，還如張緒少年無。

其二
翩翩裘馬壯遊心，畫手仍高子墨林。但得向平尋五岳，寧論陸賈贈千金。

其三
海中樓閣盡仙家，明月遙隨使者槎。若道炎方無過鴈，好從庾嶺寄梅花。

檇李遇梁思伯夜飮舟中
相逢盃酒大江隈，十載愁心一夕開。垂老更知何地合，雙帆將發重徘徊。

延平王良材以畫梅見遺賦贈
夢回仙佩尚珊珊，一片羅浮匹練間。怪爾毫端淸似水，茅齋近傍玉華山。

送謝公子往豫章
千山煙雨暗吳關，春水連天一棹寒。便欲乘風從爾去，笑攜尊酒看廬山。

寄答匡南王孫
尺素平輿十二秋，風煙轉覺小山幽。相看此夜同明月，飛蓋誰堪鄴下游。

中丞劉公平海宼短歌
戈船萬里出王師，大海今成飮馬池。露布正當稱壽日，鐃歌併上萬年巵。

歲除得宋大叅書却寄
靑春白髮共相催，客裏何人共舉盃。海上碧雲看欲盡，相思聊寄一枝梅。

哭醉石山人朱邦憲四絶句
文似相如竟不收，素封聊作醉鄕侯。如何天上知名姓，一夕徵君記玉樓。

其二
誓將七尺報相知，一諾南山坐可移。不信但看墳上草，靑青長自傍要離。

其三
平生酒伴是高陽，度曲猶能繞畫梁。解道諸兒分一絶，不知第幾得君狂。

其四
越女曾題黄絹碑，吳姬爭唱竹枝詞。曲中自失周郞顧，挾瑟江南好向誰。

送馬公子用昭赴試北畿并示國博歐楨伯太學郭建初
登樓曾向斗牛看，劒浦精靈白日寒。自爾分攜獻明主，氤氲紫氣滿長安。

其二
名駒本自渥洼來，一顧旋空萬里材。此去天閑應竝入，郭生今已上金臺。

其三
建陽新酒瀉春濤，過飲夷門意氣豪。共道五陵冠蓋滿，還從燕市問荊高。

席上送夏將軍專閫廣右
詞塲蚤冠楚諸生，較射長揚更有名。推轂將軍天上出，據鞍露布手中成。

其二
瞳子分明白起風，驍騰誰似美髯公。虎頭自是封侯相，抵掌爭看萬里功。

其三
金馬當年擁傳過，看君千騎下牂牁。樓船一出閩天凈，更遣長纓繫尉陀。

其四
銅標遙望嶺雲長，上將承恩出帝鄕。試問登壇三楚士，兼才誰似杜當陽。

李文仲自山隂來視余閩中將爲五岳之游席上賦贈
到處雲霞解送迎，知君原是太湖精。試看九曲溪中渡，何似山隂道上行。

其二
别余遙逐向平游，不盡名山興未休。避暑寒生飛瀑布，乘風秋度岳陽樓。

寄答吳允兆見懷四首
錦字翩翩到七閩，朱絃白雪一時新。論才爭道中原盡，誰信菰蘆更有人。

其二
王郞故有外家風，曾向髫年識孔融。總是西州門下士，一時文彩照江東。

其三
散帶靑山絶世情，閉門玄草讓先成。饒他驃騎雲臺盡，自愛何郞第五名。

其四
㓕刺經年不易逢，驅車一日慕登龍。臨書莫怪中郞歎，眼底何人似顧雍。

謝王孫貞吉以銅章五岳圖見遺二首
公子翩翩俠丈夫，可因晉鄙奪兵符。開緘飛出煙霞色，紫綺囊盛五岳圖。

其二
金鑿商家欵識文，人間奇事總輸君。他年佩入深山去，天目峯頭印白雲。

贈郭建初南還二首
聖代編摩秘閣開，幾人載筆上蘭臺。看君六舘諸生裏，獨有西京良史才。

其二
懷璧仍爲衣褐行，關門小吏莫相輕。他年一入圭璋選，依舊償君十五城。

宜城贈包護軍
自敘信陵國士，曾事田光先生。擊劒兼工長短，讀書獨喜縱横。千金結客垂盡，百戰封侯未成。羽獵休誇雲夢，商歌且醉宜城。

再贈包護軍二首
海外爭誇超距，行間獨自浮沉。肝膽皎如白日，功名羞問黄金。

其二
説劒雄風忽起，銜盃俠氣逾振。賭命聊憑一擲，學敵寧止萬人。

壽憲副陳憲卿年兄七秩二首
萬里笑捐侯印，三朝喜遂閒身。濯纓滄浪漁父，抱甕漢隂丈人。白首玄經已就，靑雲玉樹方新。望氣遙瞻汝潁，德星正聚荀陳。

其二
聖主寧志息壤，達人自喜歸田。雲夢已吞八九，宜城何論十千。宋玉雄風滿座，莫愁緩舞當筵。况是南陽耆老，長歌天保萬年。

天目先生集卷四
	五言律詩
人日同謝茂秦李于鱗梁公實王元美集宗子相宅
淑氣動初旬，階蓂七葉新。天涯星是客，歲首日爲人。白雪慙同調，靑尊喜共論。莫辭歡逹曙，明日又風塵。

十四夜同茂秦于鱗公實子相元美集靈濟宫
爲淹清夜賞，同過赤松家。天外金莖直，風前火樹斜。詞華垂列宿，仙醴出流霞。太乙明宵祀，齋居隱翠華。

三日同茂秦順甫元美游姚園分韻
春疑溱洧地，人似永和年。往事名賢得，淸狂我軰偏。水邉尊竝綠，竹下語同玄。此日王夷甫，寧將樂令傳。

送吳隆吉郡丞赴廣州
北闕趨南海，官塗兩月程。行春叅虎節，訪道入羊城。山近桄榔合，庭空翡翠明。隱之泉尚在，藉爾嗣芳聲。

南溪放舟
晚山青似越，春酒綠如澠。中聖還徐邈，登仙愧李膺。高歌傳上國，爽氣度西陵。却憶耶溪上，蓮舟月裏乘。

苦雨
幾年烽火急，三伏鬱重隂。日夜疑天漏，樓臺訝陸沉。未能超苦海，空欲賦愁霖。窮巷何人在，泠然金石音。

送郭侍御左遷永安令二首
何意乘驄客，蒼茫出禁廬。名高折檻後，恩重賜環餘。白日少公事，靑山把道書。從來幔亭上，時有謫仙居。

其二
悲秋予更劇，謫宦爾何之。赤縣湏君輩，蒼生異昔時。主恩無遠近，國事有安危。惆悵延平路，應裁古劍詩。

席上贈别吳明卿同諸子賦得心字
新知争受簡，舊侣奈抽簮。自古騷人賦，于今國士心。仙舟江月上，客夢楚雲深。搖落秋相憶，中宵鴻鴈音。

春日同順甫元美游姚園
落魄憐吾黨，流光憶去年。狂歌消白日，醉眼望靑天。詞賦非時好，漁樵自舊緣。試看芸閣吏，何似竹林賢。

春夜席上懷茂秦同于鱗子相公實元美賦二首
嘯侣當春夜，懷君鬱未開。談天鄒衍去，蹈海魯連回。把袂頻燕市，傳書斷雀臺。西園明月在，應憶建安才。

其二
共羡小山隱，寧知大雅存。春雲開太室，夜月賦西園。仙署人同憶，王門客自尊。乾坤吾軰在，朝野未須論。

過顧汝和所遲黎惟敬不至得寒字
朝市幾人在，風塵一晤難。郢歌逢客少，燕月到春寒。露氣高金掌，花隂轉玉盤。不知清漏盡，猶向碧雲看。

祀陵二首
風雨從西極，河山自北辰。林喧萬馬夕，花暗七陵春。慘淡弓刀泣，趨陪劍履新。文園卽此地，誰復漢詞臣。

其二
展祀逢寒食，登臨起莫愁。隂霾屯虎豹，春雨濕松楸。燭影千官靜，泉聲萬壑幽。行宫雲縹緲，應爲翠華留。

章行人景南署中送謝山人
閒署生寒早，騷人入夜過。砧聲風處急，客思雨中多。别曲歌楊柳，初衣製薜蘿。明宵如見月，相望隔漳河。

送惲僉憲光世之楚
開府今羊祜，浮湘自馬遷。山陵通王氣，江漢接人煙。月滿沱潜渚，花明雲夢田。蘭臺千載賦，郢調幾時傳。

于鱗元美同日發偕吳宗二生送之分賦
萬里知難駐，千秋豈更親。劍分留紫氣，杯盡失靑春。三署傾詩客，中原散酒人。勿令歌變徵，風雨易傷神。

吳給事謫豫章四首
乾坤震蕩後，雨雪豫章行。與世安微祿，投荒就大名。青山飛瀑色，白日走江聲。若過柴桑里，堪從漉酒生。

其二
此日何天問，當年已陸沉。罪寧懷白璧，權合讓黃金。縱改滄桑色，難摧海嶽心。湘纍靈尚在，千載見知音。

其三
淮陽漢揖客，澤畔楚詞臣。霄漢寧容汝，江湖且寄身。寒濤千里雪，落日九江春。試掃匡廬石，靑天賦隱淪。

其四
綠鬂三湘客，靑楓八月濤。未須傷積羽，總不廢持螯。把劍星文動，攤書嶽色高。非君能放逐，不復見離騷。

臥病簡于鱗明卿二首
伏枕余偏穩，攤書日漸多。浮生閒處得，薄宦病中過。引領懐優詔，論心阻嘯歌。題詩問朋好，秋色近如何。

其二
交游歸欲盡，滄海意仍違。豈羡鱸魚膾，長懷薜荔衣。人應嗤宦拙，我已貴知希。起看西山雪，悠然憶翠微。

問子相疾
燕臺秋色滿，越客思何勝。予欲歸滄海，君方臥茂陵。恩違金掌露，賦憶玉壺氷。擬共西山賞，還憐病未能。

其二
故國同千里，新愁總二毛。豈緣微祿累，應爲太玄勞。雲月淸瑤瑟，風塵暗寳刀。知君有起色，堪賦廣陵濤。

秋日二首
迢逓懷親舍，棲遲念此身。百年當自得，孤憤竟誰陳。白首存知己，黄金閲世人。扁舟定早晚，湖上一垂綸。

其二
風霜物候改，嵗月客心驚。高臥仍違俗，深藏轉畏名。滄洲連夕夢，白髮迫秋生。不是同懷者，誰憐留滯情。

哀商中丞
將相未交驩，烽煙漫築壇。至今憂左衽，何遽失南冠。雨泣蒼梧晚，風吹易水寒。惟餘龍劍氣，長向嶽中看。

同吴明卿集楊園得文字
竹深留避暑，亭僻坐論文。帆落黄河雨，尊開太嶽雲。客情泉石遠，野色薜蘿分。日夕狂歌歇，蟬聲萬樹春。

同明卿飲胡司農山亭
仙署藏丘壑，空亭挂薜蘿。捲簾松露滴，岸幘竹風多。河朔他時酒，高唐此日歌。還同漆園吏，芳樹倚婆娑。

贈壺關李山人二首
箕潁逢高士，山川未寂寥。河流迴上黨，秋色近中條。綠綺幽蘭操，青尊叢桂招。更聞秦女在，雲外坐吹簫。

其二
何處堪高臥，秋雲萬壑中。初衣裁薜荔，古榻覆梧桐。招隱淮南子，懷仙河上公。㝠鴻宿昔意，寧復世人同。

初出京邑寄子相
招提賦别日，駟馬竝躊蹰。回首山河坼，驚心日月孤。片帆開雨雪，雙淚滿江湖。爾縱過燕巿，從誰問酒徒。

子相出補閩藩寄此二首
朋知行已盡，孤尚轉難安。幸爾辭羅網，飜哉縱羽翰。振衣秋色遠，挂席海天寛。九曲飛流處，從君載酒看。

其二
意氣原吾黨，浮沉暫爾曹。向來愁側目，此去任持螯。列㦸靑山色，登臺大海濤。酒酣聊北望，碣石渺鴻毛。

力疾訪余仲蔚夜酌
滄海交初定，淸尊病不辭。烽煙誰下榻，天地此論詩。解帶南風入，開簾北斗垂。向來五嶽意，今與向平期。

廮陶邑會于鱗
高齋淹下榻，雨色暗荒城。濁酒千秋事，綈袍一日情。側身看世態，握手失時名。從此三江上，悠悠好濯纓。

寄子相時于鱗游秦元美按晉明卿謫楚
嵗晏華陽館，氷霜見苦顔。索居冠蓋裏，避世網羅間。楚曲愁難和，燕歌去未還。當年斗間色，中夜照西山。

郭黎梁三生再過客邸
白社踈狂客，靑門雨雪天。邀歡忘歲晚，得句覺春偏。别易成今古，交難論後先。高陽卽此地，莫問酒壚邊。

得守汀州報
頃已甘三黜，何緣慰一麾。俸餘堪貰酒，郡僻未妨詩。秘壑藏瑤草，空庭實荔枝。淮陽吾豈薄，况有幔亭期。

其二
汀州稱小郡，幽曠似中林。不廢春秋癖，逾增丘壑心。褰帷青嶂合，臥閣白雲深。回首章臺路，衣冠總陸沉。

入桐江二首
煙嵐行欲盡，天地豁然開。江湧靑山出，濤驅明月來。瀨聲喧倚枕，樹影落行杯。忽自聞漁笛，寒星莽釣臺。

其二
奔流千折下，峭壁兩崖分。樵徑衝江雨，漁舟宿嶺雲。布㠶林杪見，水碓月中聞。獨有披裘客，千秋不可羣。

順昌舟行
遠放扁舟去，靑山亦自隨。林光搖翡翠，水色凈玻璃。欹枕雲霞入，推篷薜荔垂。不妨灘石險，安稳有篙師。

出守後寄舊游
白雪吾何有，靑雲向未爭。秖䘖國士意，遂被黨人名。星斗紛搖落，山川亦震驚。因思河朔飲，一語未堪輕。

過桃源舖
日日空山路，褰帷無限秋。千崖靑欲滴，萬瀑雪爭流。絶壑通雲磴，縣厓倚石樓。桃源如此地，乗月弄漁舟。

征廣宼凱還軍中作二首
亦自焚舟出，寧知奏凱還。揮戈迴白日，列幟蔽靑山。滄海須臾净，黄金次第頒。歸來醉相顧，戰血滿刀環。

其二
雨雪千旗卷，風煙萬弩齊。令嚴愁虎豹，陣黑走虹霓。勢若從天下，强堪壓隴西。笑看三尺劍，何用一丸泥。

别子相入覲劍浦舟中作
把袂賦河梁，揚舲大海旁。雙龍尚南斗，五馬又東方。爲客年華盡，懷人涕淚長。章臺春縱好，誰爲薦長楊。

和顔觀察七夕作
牛女邀懽夕，羊何竝賦詩。鵲橋雲外度，鷁舫月中移。河影沉榆樹，星華落桂枝。自憐一水隔，無處寄相思。

山居得明卿再謫報
去國猶三黜，懷沙更九歌。賜環知爾在，按劍奈人何。朋舊飄零盡，年華涕淚過。倘憐愁病者，一爲訪煙蘿。

壬戌除夕對雪邀郭次甫同賦而余病忽作次甫遂去元日投詩見懷奉答并訂後會云
燕市逢春雪，梁園憶惠連。南州原下榻，剡水竟迴船。詩草懷同病，梅花照獨眠。還期攀玉樹，共賦郢中篇。

將赴汝南留别李伯承黎惟敬顧汝和汝所楊邦彦進士郭次甫山人得臺字
薊門芳草徧，惜别更登臺。河嶽天中路，衣冠鄴下才。白雲停攬轡，黄鳥送行杯。况是銷魂處，燕歌且莫催。

郭次甫顧汝和兄弟擕酒韋寺園亭叙别三首
偶攜梁苑客，同訪給園春。鳥下窺征蓋，僧來問故人。驚心楊柳亂，刺眼杏花新。盤石青谿上，曾經把釣綸。

其二
華髮重游日，青春欲别時。池閒鷗鷺浴，亭古薜蘿垂。試暖衣初換，尋芳席更移。蒼苔片石在，猶見昔年詩。

其三
聽法曽蕭寺，投簮復漢關。花驚新白髮，酒憶舊靑山。萬態胡僧老，孤亭野鶴閒。獨憐河曲侶，雲散幾時還。

衛河留别盛少尹
不斷風沙色，扁舟且未迴。送余臨汝水，念爾滯燕臺。把臂春隂合，開尊莫雨來。慚非孔北海，誰薦孝章才。

别明卿後淮揚水漲維舟金山登望寄憶
萬仞黄河水，飛流下呂梁。風波一失所，南北總迷方。濯足星辰上，維舟日月傍。金山一柱在，遲爾閱滄桑。

其二
旦暮只冥冥，蓬萊接洞庭。陸沉霾日月，天坼闘雷霆。風雨驕仍急，蛟龍怒未醒。忽令河漢沒，猶得望雙星。

寄梁公智
惠連情不淺，南國竝琅玕。神劍中原坼，明珠大海寒。烽煙萬里隔，生死一書難。縱有羊何賦，知君不忍看。

寄陸無從
廣陵人已没，絶調爾能傳。氣壓觀濤賦，名高入洛年。投珠滄海曲，擁褐大江邉。倘憶山隂客，還乘雪夜船。

到郡得雨輿中作
撤蓋齋心後，褰裳問疾初。偶同星入郡，敢謂雨隨車。雲起黃塵裏，波生赤地餘。笑迎諸父老，沾濕满衣裾。

汝寧郡署坐嘯亭讀書作
徑僻靑蘿合，亭空白日長。癖難忘左氏，狂頗似東方。身漸風塵老，名差案牘强。平生喜坐嘯，不是學南陽。

蚤發確山懷錢子才張德華諸君子
攬裘乘夜起，征蓋帶星歸。泱漭煙平野，蒼凉日上衣。雲開山漸吐，露滴鳥初飛。却憶滄洲侶，高眠晝掩扉。

暮發滁陽
荒城一騎出，落日萬峰西。澗水流人影，松隂散馬蹄。縣崖青欲滴，芳草緑堪迷。洵美非吾土，翻然憶故溪。

罷郡喜歸五首
鷹隼辭韝日，魚龍脱網時。人應嗟放逐，余自戴恩私。萬事荘生夢，千秋楚客詞。倘能齊物理，翻怪罷官遲。

其二
故人俱蹈海，孤客竟歸田。碩果久知盡，寒灰寧復然。掩關天目雨，把釣五湖煙。慎惜雙龍劍，休敎犯斗邉。

其三
臥閣身仍病，抽簮氣始豪。雄飛吾不忝，鎩翮爾徒勞。揮翰千秋失，開尊五嶽髙。此時嵇叔夜，真自感山濤。

其四
頃已厭承明，今歸遂耦耕。鴻冥幽客意，狙喜衆人情。簿領工何補，文章老未成。拂衣從此去，日月任縱横。

其五
十載思丘壑，今朝得杖藜。挂冠嵩嶽頂，鼓枻五湖西。芳草春將徧，桃花路不迷。吳興清遠地，不讓武陵谿。

歸過吳門會元美敬美仲蔚孔嘉淳父公瑕魯望叔載幼于載酒舟中四首
靑門纔解組，白社便投簮。竹帛功名薄，江湖意氣深。浮雲停坐嘯，秋水照披襟。何似執珪者，空勞越客吟。

其二
嵗月空招隠，乾坤此定居。裁衣新薜荔，結伴舊樵漁。節俠要離傳，風流逸少書。髙秋倘乘興，莫惜醉吾廬。

其三
同心稱二季，俠氣滿三吳。總為窮愁客，重擕舊酒徒。時名從逐鹿，生計且呼盧。不學䲭夷子，功成泛五湖。

其四
丘壑乆成癖，衣冠轉不堪。罷官辭洛下，賦客满江南。朱紱誰亡恙，靑山且縱酣。詎同哀郢者，憔悴向江潭。

臥病錢子良李徳華顧幼禮過問枕上口占二首謝之
蹔向文園臥，頻勞二仲過。淸尊愁總廢，白髮病逾多。秋事過黃菊，雲隂凈碧蘿。忽思豪俠地，擊筑向誰歌。

其二
自失靑雲侣，相思白日寒。幸逢吾黨在，猶似酒人看。多病慚鬒髪，窮愁惜羽翰。空餘流水曲，何日共君彈。

舊有火魚寄養于德華齋中歸後見還繁衍數倍色態異常喜而賦謝
斗水君如惜，羣生得至今。朱鱗射赤日，火鬛走黃金。雷電時寧測，江湖歲自深。隣居無惠子，誰解漆園心。

天目先生集卷五
	五言律詩
汝南罷歸山中作（是嵗春仲，汝南酉平縣產麒麟于農家，被杖死。）
官聯下鳯郡，身退獲麟年。夕稅汝南騎，朝耕箬下田。溪深藏日月，地僻謝風煙。閉戸還何事，焚香草太玄。

閒居
干時羞白髪，招隱愜靑山。久負冥鴻意，非緣倦鳥還。挂冠全傲骨，戯彩慰慈顔。詎似侯嬴軰，栖栖老抱關。

山房讀書作
任俠黄金盡，文章白髪侵。仕非無寸祿，老自惜分隂。萬卷成高臥，千秋見苦心。寄言鍾鼎客，且莫笑山林。

蘇君楫過飮靑蘿館中席上賦此二首
秋已過籬菊，人誰到薜蘿。倒衣逢上客，把酒卽高歌。狂態窮逾甚，新詩病轉多。始知寥廓士，不厭住巖阿。

其二
碣石歸來後，談天爾亦雄。短衣方射虎，長劍忽流虹。杯酒交非晚，時名論欲空。當年燕市月，今夜照梧桐。

臥病山中遇金陵趙君烹菊飲余賦此遺之
茂陵消渴後，經嵗隔金莖。忽遇長桑客，能飡落菊英。香烹石鼎細，寒泛玉壺淸。始信靈均賦，超然貽世情。

張子嘉過訪山中
四壁相如在，扁舟張翰來。愁深詩總廢，客至酒還開。竹色淸書幌，桐隂覆石臺。登高應有賦，蕭瑟正悲哉。

病甚復起簡王元美兄弟曁俞仲蔚幷申修禊之約六首
夢破鈞天後，心蘇岱岳初。飛騰新日月，偃息舊蘧廬。向苦聲名累，今知色相虚。無生如可學，寜復厭樵漁。

其二
去國千秋事，傷春一病人。青山幾送老，丹竈幸全身。黯淡辭山鬼，淸虛養谷神。垂堂昔有戒，感歎欲書紳。

其三
未死真天幸，同生半陸沉。世情回首盡，物理折肱深。屐遠靑山色，琴間白雪心。掩關無一事，祇自憶知音。

其四
自擬孤生竹，誰憐半死桐。閒居成偃蹇，高臥任鴻濛。病劇名逾薄，途窮賦較工。卽看䨇膝徤，從爾陟華嵩。

其五
自分山林老，那禁瘴癘侵。百年重起骨，萬事已灰心。日月烏程酒，雲霞綠綺琴。吳歌君更好，一醉五湖隂。

其六
江山投老地，風雨妬花天。藥裹題將徧，藜床坐欲穿。靑春杯久負，白髪鏡相憐。力疾還脩禊，誰能讓昔賢。

贈别鄭山人
不辭三顧數，仍向五湖來。孤棹風濤湧，清尊雨雪開。山川成我病，詞賦見君才。爲説中原侶，乾坤更可哀。

奉荅李于鱗二首
軒冕終違性，滄洲自夙心。病原冝偃蹇，老益厭浮沉。削跡天逾遠，懷賢日轉深。蓬蒿三徑裏，高駕幾時尋。

其二
閉戸春將暮，開書病欲瘳。片言誰可就，吾黨自相求。海嶽窮何礙，文章老未休。何時載尊酒，重上李膺舟。

荅周真陽
半年三遣使，茂宰念何深。敝帚文章事，綈袍故舊心。世情原變幻，吾道豈浮沉。一任嘲玄草，桓譚自賞音。

荅明卿二首
燕市驚重見，悲歌白日隂。乾坤名轉大，烽火病逾深。萬事猶存舌，千秋未折心。豈應吾黨外，别自有知音。

其二
旅舘衘杯日，詞塲問鼎年。昔游曾後乗，一别竟先鞭。身豈風塵失，盟應海岳縣。當時有長劍，依舊倚胡天。

燕山除夕
舊㳺曽此地，除夕况堪悲。棄置天難問，文章老自知。中原纔一遇，吾道竟羣疑。正有山陽感，誰敎玉篴吹。

汝南解郡入京飲戴錦衣園亭獻春吳邵武甞過此得東字
傳書二室後，把袂五陵東。不問官何拙，翻奇賦轉工。空亭原却暑，喬木自生風。却憶懐沙客，燕歌恨未同。

同袁魯望文壽承飮顧汝和雪舫得凉字
雪舫塵俱絶，冰盤夏轉凉。樹交連理宻，花送合歡香。寥落新知少，參差故態狂。河山寧復問，且醉酒人傍。

夏日同魯望楨伯汝伯和汝所道楨集國愽文壽承齋得凉字
賔筵是河朔，酒伴復高陽。氷色侵紈扇，雲隂度羽觴。首盤秋欲動，槐市午逾凉。落日催歸騎，蟬聲滿建章。

立秋日重過魯望客舎得車字
雨後過燕市，秋先到客居。驚心一葉下，搔首二毛初。綠酒寧辭數，靑雲已自踈。如何漢方朔，猶復待公車。

卽事志喜寄王元美兄弟
向欲俱浮海，今堪獨戴天。據關無虎豹，閱世有桑田。三尺寧阿貴，千金不駐年。應思齧人日，曽是避豪賢。

秋日署中二首
下車無一事，臥閣但經時。故態持螯見，何曹問馬知。海雲深坐嘯，秋色滿題詩。安得淮南侶，同扳青桂枝。

其二
有地容髙枕，無才愧抱關。秋風吹渤海，客夢滿青山。垂老身何往，浮生計總閑。蓴鱸今正好，不及季鷹還。

初度感懷
客裏生虚度，山中願已違。江湖鄕夢遠，風雨宦情微。衰鬂驅塵事，浮名負薜衣。平生多酒過，不敢謂知非。

明卿守邵武五年不調忽有左遷賦此慰之三首
頗恠除書晩，翻歸謫籍中。龍淵誰爲賞，魚服竟相蒙。引晦人猶忌，逢時路轉窮。沉㝠本自意，宦術總難工。

其二
客屢驚投杼，官猶共典籖。一嫌叔夜傲，誰問伯夷廉。秇苑何竒進，塵塗合乆淹。䕫龍與屈宋，今古幾人兼。

其三
聖主方前席，孤臣復左遷。疑生不調後，妬自入朝年。白雪終歸楚，黄金莫問燕。山堂舊時榻，蚤已爲君縣。

贈四明董生善古篆隸印章
系出廣川後，書探禹穴中。字鐫堪泣鬼，斤運忽成風。繁露原家學，雕蟲總國工。問竒空爾意，予豈似楊雄。

與元美方舟北上四首
昔㳺非不數，此遇更相親。千里俱秋色，扁舟但故人。時時狂態出，夜夜月華新。何似平原客，過逢僅一旬。

其二
擊楫將安適，方舟且滯淫。千山窺染翰，片月照披襟。衰鬂羞連璧，窮交喜斷金。試看車馬地，何物扺知音。

其三
長河雙繫䌫，落日萬垂楊。白髪諳予病，清尊益爾狂。櫜鞬欣再遇，旗鼓敢相當。坐覺雙鈎色，縱横北斗傍。

其四
不盡同舟興，居然御李心。仙才曽不異，酒態向予深。月送秋濤色，雲生大海隂。乞休君倘遂，吾意亦抽簮。

過慎侍御子正山亭
一丘藏野興，萬竹閟秋隂。不入逃虛境，安知出世心。開尊芳杜滿，高枕白雲深。除却求羊軰，蓬蒿未易尋。

挽太保劉文安公
更生推諫䟽，公幹擅詞雄。一旦遺書出，千秋汗簡同。河山猶晉問，郊廟自唐風。復有懷君處，翩翩禪草工。

客舍秋懷
昔賢何落落，而我尚棲棲。老大羞牛後，支離笑馬蹄。軒裳徒自苦，杯酒定誰擕。秋至仍多病，那能待執圭。

寄題灌息軒
滄洲原少事，白日自深居。夢破蘧廬後，春迴抱甕餘。江雲窺隱几，山鳥過繙書。除却草玄外，焚香只晏如。

送御史大夫王公歸蜀二首
羣公俱請老，國事好誰慿。豈不髙賢逹，其如失股肱。白雲開劍閣，春水映嘉陵。蹔息扶搖羽，蒲輪㑹早徴。

其二
蜀道八千里，斯人可易逢。留侯方辟穀，公奭又明農。名世非衰鳳，淸時可臥龍。峨嵋山月好，矯首最高峰。

讌黃鶴樓賦得禰衡二首贈吳生虎臣
毎懷鸚鵡賦，千古氣難平。江漲洲長沒，春來草不生。時才驚䟦扈，酒態喜縱横。餘子中原在，誰堪吊禰衡。

其二
俠客千秋至，浮雲一日開。氣如吞夢澤，風忽起蘭臺。大别爲詩案，長江作酒杯。笑呼禰豎子，狂簡未知裁。

初入滇關二首
蒼然平楚望，云是古滇疆。白日開南徼，靑天豁大荒。河山猶内地，花木自殊方。吹盡浮雲色，雄風萬里長。

其二
一出夜郎道，纔看曉日生。風聲連海壯，地勢入滇平。氣色開金馬，煙花蒲石城。寄言張博望，此去可横行。

關索嶺二首
索嶺看如此，黔中路可知。石梁凌壑險，天塹入雲危。推輓車垂敝，驅馳馬漸疲。騎衡昔有戒，叱御爾何爲。

其二
服車曾九折，綰轂更千盤。已自空皮骨，從誰借羽翰。溪愁鳶跕熱，泉喜馬跑寒。試問今朝路，何如蜀道難。

盤江雨霽
亂雲飛索嶺，片雨散盤江。天擁金城百，星搖寳劍雙。山横靑玉案，水漾碧油幢。喻蜀高文在，雄心未可降。

分水嶺遇雨
搴帷分水嶺，雨色晝㝠㝠。馬飲溪流碧，煙浮樹杪青。深林迷棧道，絶壁隱旗亭。莫弄袁生笛，羈人未可聽。

集武昌分司園亭同吳明卿余自分司遷滇藩二首
南征一隔歲，花木遂成林。池亂芙蓉影，庭交薜荔隂。暮雲停授簡，秋水凈披襟。不是蒙莊子，安知傲吏心。

其二
從他沉案牘，那可廢登臨。垂釣猶濠上，爲園卽漢隂。㑹心逾曠遠，成趣轉幽深。此日尊前賦，寧同澤畔吟。

將赴閩淮陽陳太守王叔邀餞江上留別
春雲停漢節，䁱色渡淮鐘。濤賦高枚叟，玄談狎仲容。星槎落牛斗，雪唱起魚龍。招隱心猶在，靑靑桂樹重。

餞賔州太守葉化甫還羅浮同顧季狂郭建初分韻得花字
以我一尊酒，停君萬里槎。仙才推白雪，歸計豈丹砂。海國星初聚，山城日欲斜。羅浮殊只尺，莫不寄梅花。

萬曆改元中行詣濟南祭于鱗墓學憲袁魯望出餞于郊大計魯望被論留中而魯望竟挂冠還里踰月訃聞閩中哭之六首
哭罷濟南墓，逢君一解頤。寧知挂劍處，仍是絶絃時。日月空詞苑，河山邈酒巵。故交行欲盡，何自寄相思。

其二
不怪流言枉，翻嫌脱冕遲。逺臣宜色舉，聖主自心知。白日縣孤塚，千秋定一辭。從來節俠士，死不受人疑。

其三
逸才稱上國，佳賦有東征。德竝醇醪美，官仍水鏡淸。束芻徐孺子，種樹魯諸生。一片延陵石，還齊季札名。

其四
奕世重儒宗，詞林豈易逢。我猶慙半豹，客已擅登龍。（袁昂有水鑑，被接者號登龍門。）一掾才寧盡，羣疑道不容。挽歌行路處，轉自憶山松。

其五
江左論知已，相親更有君。抱衾鐘阜月，下榻岱宗雲。星自燕臺聚，天從魯道分。縱成懐舊賦，鄰笛豈堪聞。

其六
雪中行路斷，還似臥袁安。偃蹇遲通籍，艱危早挂冠。詠傳牛渚遠，劍失虎丘寒。匹練吳門色，應將過隙看。

五日約李文仲泛舟閩城西湖雨甚不果小酌林亭同賦
競渡終何意，淸齋晚自宜。披襟來舊雨，照夜出新詩。酒氣浮昌歜，庭隂覆荔枝。同心看汝在，蘭佩更擕誰。

和王敬美贈姚弘道詩二首
塵世終難料，青山且放歌。千秋堪自見，一第定誰多。缺䧟從天地，生涯付薜蘿。客嘲何用解，慰藉有羊何。

其二
試問徉狂者，何如張長公。計寧金注拙，才向陸沉雄。枉殺屠龍技，翻同失馬翁。匣中孤劍在，依舊倚崆峒。

哭于鱗墓甫三載謝茂秦死于趙而諸子生計甚微乃出櫜中裝遺之
濟南泣不盡，那更爲君揮。交豈浮雲變，書緣萬里稀。㳺燕辭賦定，客趙子孫微。大有聊城感，翻如丁令威。

歐廣文楨伯方奉常允治李京兆于美寄懐賦荅
其一　楨伯
狂歌故所見，寧足抵君醪。無乃懷人乆，因之發興豪。雄心燕市酒，寒色廣陵濤。何必山隂道，千山夜雪高。

其二　允治
自忝違羣顧，深知曠世懷。豈緣下里曲，能破太常齋。一聚星臨潁，相思月映淮。誰言投璧晚，古道世難諧。

其三　于美
曽共南樓嘯，風流乆不忘。忽聞賡白雪，還似對滄浪。莊叟吏情傲，嚴陵客態狂。定知相見日，一醉酒人旁。

春日過觀察劉仲脩園話舊見其從子進士恩徵
章臺春走馬，同看曲江花。一别年俱晚，相留日已斜。詩傳公幹草，園種邵平瓜。玉樹何璀璨，風流本謝家。

王亮郷汪惟一過集李德華雪月樓余有别阻不與賦此
何意軒車過，翻違賦别筵。登樓俱有作，下榻獨無緣。脉脉雪仍在，依依月故圓。誰知興未盡，愁殺子猷船。

祭于鱗墓六首
展墓忽今日，登樓異昔時。三春宿草積，萬里素車遲。古調鐘期盡，窮交鮑叔知。肩摩與轂擊，空自隘臨淄。

其二
詞賦千秋壯，山河一日空。悲歌紛泣雨，俠氣忽成虹。南國走徐穉，中原失孔融。文星何處所，長傍素王宫。

其三
再過西州路，關河倍黯然。碣齊華不注，樹暎汶陽田。有道寧長夜，無涯自大年。忽驚雷雨過，千騎㤗山顛。

其四
當年未種檟，此地數班荆。轉眄成今古，論交到死生。門人悲負土，閨婦哭崩城。獨有昆明客，猶慙范巨卿。

其五
露積新蒿里，風流舊竹林。文章身後事，巖穴向來心。千古堪陵勁，孤生竟陸沈。此時承睫淚，寧俟雍門琴。

其六
嶽降關人代，神游傍帝居。秖今埋玉地，仍是泣麟墟。萬里滇南夢，三年歷下書。一哀風雨至，駟馬重踟躇。

懐滇南戴王二明府兼挽段君
相違成曠世，何自慰離居。飛動百年意，艱難萬里書。楊林煙黯淡，龍洞雨何如。况有山陽感，思君淚滿裾。

歐楨伯邀黎惟敬方允治李于美及余集僧舍得文字
不識招提境，言從鄭廣文。靑氊寒映雪，彩筆氣凌雲。凍合春猶淺，談深夜欲分。故交寥落盡，何意得諸君。

淸朗閣爲歐子耕賦
小閣傍髙丘，平臨大海流。濤飛千丈雪，榆白萬山秋。自得逍遥意，真成汗漫游。羅浮知亦好，猶憶在揚州。

山中塟母爲朱邦肅賦
形影孤誰傍，冰霜母獨操。雲寒黃鵠遠，風急白楊號。隧道泉何及，升丘碣竝高。比隣哀爾意，康伯在銓曹。

道家山爲程無過賦
南岳懷真隱，中林得避喧。靑山藏玉笈，紫氣護玄言。桃李蹊仍在，蓬蒿道益尊。天都鸞鶴近，旦暮過黄軒。

賦得南海雙明月贈歐經季幷呈楨伯
南海雙明月，寒光夜夜浮。自從還合浦，因得報隋侯。萬乘猶輕遇，連城未易酬。知君珎重意，好向漢宫投。

題餐霞樓
朱陵有真氣，攬結遂成樓。滄海浮天盡，丹霞抱日流。壷中探道術，方外采真游。不是安期軰，茫茫未易求。

題王芝田卷
豈無平子賦，不種邵平瓜。秀自銅池出，歌兼寳鼎誇。氣蒸滄海日，色映幔亭霞。試看蘭將玉，同時滿謝家。

董體仁送余至固節旗亭飮别賦此貽之
自古銷魂地，經過復此亭。布衣交自重，尊酒眼偏青。柳色春堪惜，驪歌老倦聽。因君懐舊侶，落落歎晨星。

過郝封君故園二首
藜杖登臨地，軒車故所經。瓊花分別觀，玉樹滿中庭。臘釀杯浮雪，春筵客聚星。山人獨不見，桂樹自青青。

其二
睠此八公里，重停萬里槎。山連隱士桂，園接故侯瓜。别後江濤冷，尊前海日斜。殘紅浮暗水，疑是武陵花。

同歐楨伯黎惟敬送門人郭建初南還賦
待對薊門城，天涯計吏情。洛陽推賈誼，北海重王生。搆思三都就，傳經六舘傾。倚閭歸思切，不少和歌聲。

夏日柬貞吉宗侯
淸世佳公子，翛然氷玉姿。小山叢桂樹，明月美蓉池。懶上通親表，長吟招隱詩。偉長慚自許，良㑹憶南皮。

對酒懷貞吉
不淺夷門顧，何如鄴下游。投詩來琬琰，對酒憶風流。蓋滿飛明月，鈎寒射斗牛。高齋一榻在，端爲此淹留。

問李德華疾二首
茂陵予尚病，藥褁爾何如。自與千秋契，誰能一日踈。掩關深碧草，罷酒過紅蕖。漫擬枚生發，因之問起居。

其二
誰言塵世病，也到謫仙人。好賦翻憎命，躭書或損神。據梧應自嘯，下榻更誰親。安得翩然起，狂呼醉十旬。

除夕
隱几當除夕，聞鍾悟息機。草玄雙彩筆，垂白幾斑衣。丘壑心難改，風塵事總非。何如一杯酒，歲嵗奉慈闈。

天目先生集卷六
	五言排律
正月十六夜同諸子過順甫宅得燈字
火樹連三市，星橋映五陵。鄴中七子賦，漢苑九華燈。桂暈光疑减，蓮壺漏漸增。寒餘金掌露，春上玉河冰。浮白能中聖，談玄得上乗。越吟悲自遣，燕石笑相矜。御氣通丹禁，邉烽斷白登。更聞祠太乙，鐘鼓夜相仍。

周翁受封京師便還吳中其子濟叔索贈
舊憶吳中士，今從闕下逢。關門來氣色，海岳駐形容。垂老紆朱紱，平生薄素封。冠仍裁竹籜，眼更製芙蓉。海日高欹枕，風泉落倚笻。北山猿鶴在，應不誚周顒。

送劉客部擢承天少叅
今上龍飛處，中興王氣新。爲存湯沐邑，親簡掖垣臣。使節趨朱邸，仙班輟紫宸。西陵煩守衛，南紀藉經綸。禮樂推劉向，蕃宣得㓂恂。大風方幸沛，七月載歌豳。象闕瞻星遠，熊旙問俗頻。獵誇雲夢澤，珠憶漢江濵。白雪稱同調，青尊送故人。好將郢里曲，散作石城春。

送黃侍御按滇南
親持天子詔，徑度夜郎山。地盡金沙界，名髙玉笋班。淸霜吹馬首，紫電照刀環。日月開三楚，風煙凈百蠻。樓船閒海上，銅柱臥雲間。却笑尋源使，空稱畧地還。

送宗姪雲卿任靈壁縣簿
弱冠入燕京，長歌俠客行。金羈千里駿，錦席五侯鯖。顧我頻投轄，逢時欲請纓。一官紆左尉，三月賦東征。王氣開原廟，靑山匝潁城。試過淝水問，小謝至今名。

出越劍示王亮卿席上口占
雨夜蓮花匣，床頭忽自鳴。扣門逢俠客，問姓卽荆卿。倐忽雙龍出，蒼茫四座驚。白虹天外落，紫氣酒邉生。裘馬心逾壮，烽煙事未平。臨岐欲把贈，吾意在横行。

送大梁李公轉東藩左轄八韻（代作。）
賦别復梁園，高秋鼓吹喧。張旌臨北海，馮軾下中原。賜履東秦壯，登封太嶽尊。河山開日觀，星斗挂天門。闕里風堪問，明堂跡尚存。齊名慚李固，對榻戀陳蕃。湖月邀仙舫，峯雲落酒尊。誰憐虚左地，長憶信陵恩。

同張肖甫送迺兄山人還蜀
兄弟金臺别，依依玉樹柯。鳴琴悽蜀調，把酒醉燕歌。曉騎停楊柳，春衣換薜蘿。回車赤岸近，臥閣白雲多。月度峨眉夜，花飛錦水波。著書藏小酉，種藥滿中阿。風物三巴盡，蓬蒿二仲過。他時登海嶠，莫惜示羊何。

題劉司空顧司宼張銀臺諸公湖南雅社卷
天外羣星聚，昭回破寂寥。陸沈曾道路，雲臥此山椒。閱世滄桑盡，迯名海嶽遙。一丘堪白首，萬事有淸朝。地古煙霞老，亭空薜荔驕。采芝從綺季，斸藥問松喬。枕裏藏鴻寳，樓前度碧簫。人齊大羅隱，賦竝小山招。長嘯驚天目，高風失斗杓。却慚黄綬累，猶負赤松邀。

杪夏從瑞金山行輿中作兼寄明卿
火方逢六月，靈冕歷千盤。久徑難容幰，縣崖欲墜鞍。人家藏洞壑，鳥道出㠝岏。寂寂長松嶺，漕漕亂石灘。古楂通岸險，飛瀑濺雲寒。野薜懷初服，荒榛㴬午飡。嵗時過薄秩，山水笑微官。石爛悲仍在，河淸俟轉難。時違杯倦把，老至鏡羞看。浮世從推轂，深謀在挂冠。爾曹稱獨往，吾意有偏安。兵火空皮骨，江湖後羽翰。徉狂惟曼倩，任俠亦燕丹。爲報扶搖侶，相將九萬摶。

淸溪洞
何意靈仙窟，翻從絶域開。磬縣虛地肺，標起挿天台。紺碧空中相，金銀海上臺。橋新通碧磵，佛古繡蒼苔。有客㝷真氣，無僧辨刼灰。霞扉朝日月，雲壑閟風雷。秉炬羣靈出，銜杯萬象迴。休飡應此地，車騎漫相催。

游靈岩寺二首
息駕逢初地，揮毫及旱春。鐡圍藏窈窕，銀壁削嶙峋。秀自分東岱，開應得化人。蓮奇仍類嶽，松古似經秦。壑悟移丹異，泉知卓錫神。笑叅金粟佛，敢謂是前身。

其二
列岫圍丹壑，諸天出翠㣲。雲霞明客路，薜荔暗禪扉。御墨金爲榜，神僧鐡作衣。塔窺清漢上，鐘裊白雲飛。揮麈探玄理，忘筌悟息機。乍如逢慧遠，日暮澹忘歸。

奉挽少師楊公詩十韻
忽報中天折，乾坤思欝然。累朝懐舊德，四海失高賢。運際䕫龍㑹，身兼將相權。調元三握斗，扈聖再開天。遺老彈冠日，彊胡款塞年。題才深報國，借箸數籌邉。膂力疆塲盡，精神日月縣。望堪標砥柱，冢合象祈連。曽入山公啓，猶虚太尉篇。共知心許在，千里挂龍泉。

天目先生集卷七
	七言律詩
除夕示元美
春生薊苑雪仍飛，日逐荆卿醉不歸。朋舊星踈長自惜，天涯歲暮轉相依。論文總抱千秋恨，薄宦頻驚萬事非。舊業五湖君最近，可能携手賦漁磯。

九月八日登天津城樓遲謝山人李比部賦
搖落千山客思哀，城樓靣靣海雲開。漁陽秋色三邊盡，碣石悲風萬里來。南北烽煙聊對酒，古今懷抱此登臺。明朝更有龍山約，羗笛胡笳莫漫催。

山陵道中風雨二首
春日幽州黯不開，蒼茫寒色徧燕臺。乍驚芒碭蛟龍過，復似崤函風雨來。地坼黃河愁震蕩，天迴青嶂鬱崔嵬。憑陵却憶狂胡日，烽火高秋鼓角哀。

其二
鼎湖曉散千峰雨，黍谷春開萬壑氷。閣道隂森盤樹杪，宫墻繞繚隔雲層。東來海色迷玄莵，西望烽煙暗白登。忽憶髙皇歌猛士，大風蕭瑟起諸陵。

臥病簡萬郎中章甫
朝回伏枕望金莖，中夜懷人玉漏淸。已分楊雄疲執㦸，如何嚴助厭承明。艱危世路青尊盡，搖落風塵白髪生。不調未須嗟宦拙，漢臣郎署自垂名。

北郊臥病不赴齋宿屬元美諸人竝移病因賦
仙臺玉漏靄沉沉，遙望金莖秖自吟。司馬文園長病肺，漢王宣室正齋心。高城過雨疑秋蚤，閒館焚香坐夜深。何事故人俱伏枕，虚傳載筆賦汾隂。

答孫侍御秦中見懷之作
千里緘書報漢曹，新傳使節在臨洮。西通大宛飛黄入，北上蕭關太白高。沙苑春深饒苜蓿，柏臺秋晚醉葡萄。誰知侍從回中後，更有詞臣賦綵毫。

游荆溪張公洞
迢遙複岫倚高天，百折危梯入紫煙。赤日洞門吹積雪，靑雲樹杪挂飛泉。潮生壑㡳三江應，霞起壺中五嶽懸。一自張仙冲舉後，黃金大藥有誰傳。

送元美出塞
柳色春深五鳳城，明光使者授長纓。風雲六傳從天下，鼓角千山出塞行。豐劍晝摧恒嶽色，郢歌秋折大河聲。何人爲掃燕然石，萬古寧留爾軰名。

哭梁公實四首
瀟瀟風色暗燕關，易水東流不復還。一自文園移疾後，遂令玄草出人間。瘴深銅柱空懸涕，日短丹砂未駐顔。獨有梁鴻舊時月，淸秋長照㶚陵山。

其二
五嶺髙秋玉樹殘，尺書猶自問加餐。虛傳滄海窺鴻寳，豈謂靑山妬鶡冠。劍失中原髙斗沒，詩留南岳白雲寒。懷中錦字何曽㓕，風雨燈前不忍看。

其三
三秋别思薊門深，南望蒼梧起夕隂。尚擬郢中爭白雪，那知方外誤黄金。縱横未盡垂天翼，生死難灰蹈海心。便欲登牀㝷子敬，不禁雙涕掩鳴琴。

其四
時命曽傳鵩鳥篇，河山莫問酒壚邉。風雲自鬱千秋色，星斗常寒百粤天。何日松楸懸寳劍，異時山水罷朱絃。眼中舊侶相看盡，聞笛山陽倍可憐。

喜于鱗至
咫尺關門紫氣層，滹沱千騎踏寒氷。搴帷雪色迴雙闕，擊筑春星動五陵。肝膽詎從詞賦見，聲名或藉璽書増。亦知元禮龍門逈，却怪當年醉裏登。

送于鱗還郡
計吏雄才寵漢官，還驚五馬出長安。壚頭春入燕山色，匕首風生易水寒。三輔黃金明主問，千秋白雪世人看。太行不厭高齋客，橫笛休吹行路難。

送曹明府之義烏兼簡東陽吳尹俱楚人
仙令雙鳬日下飛，都門賦别有光輝。㠶懸片月臨滄海，簾捲千山坐翠微。霞起金華開石室，雲生玉樹映春衣。郢中二妙今同宦，白雪誰云和者稀。

呈少司宼何公
江左衣冠自昔傳，兩朝出入未央前。謝安名重臨戎日，蕭相功高轉餉年。黃髪中台卿月逈，白雲華省法星懸。中興况際羣龍㑹，長奉天顔北斗邉。

壽少司馬王公
千山羽騎肅秋隂，五月漁陽塞上吟。開府東西軍令遠，推輪前後主恩深。風雲不斷旌旗色，日月常懸保障心。更道趨朝仍黑髮，頻看佐酒賜黃金。

李伯承諸子見過
病客都門臥寂寥，群公何意問綈袍。風塵頼汝開雙眼，湖海憐予改二毛。落日五陵寒擊筑，浮雲萬里過持螯。酒䦨共指談天處，北斗遙連碣石高。

韋園同于鱗子相元美席上賦二首
鶯聲歷亂柳花飛，載酒名園興不違。時序秖今嗟鬢髮，天涯且復戀芳菲。風生杜若香浮席，雨過松蘿翠滴衣。休沐更期旬日醉，他時或恐舊游非。

其二
靑蘿白石擁崔嵬，芳草寒泉檻外迴。四海交游頻對酒，千秋詞賦此登臺。雷鳴忽訝蛟龍過，日落重驚風雨催。南北烽煙堪涕淚，漢庭誰是請纓才。

秋日登白雲樓懷于鱗元美
朱樓高倚白雲層，羇客愁當落日登。獵獵悲風連九塞，蒼蒼秋色徧諸陵。中原詞賦懐王粲，滄海仙舟憶李膺。徙倚忽驚南下鴈，湖天千里思何勝。

送范生還越
少年結客空燕市，晏歲思家自越吟。湖海幾人懷白璧，風塵何處問黃金。鴈飛吳㑹江天逈，馬度關河雨雪深。歸去謾將名姓變，扁舟湖上好相㝷。

送周憲副復任滇南
文翁蜀地舊推賢，馬援勲名華髪年。憲府秋開千徼月，樓船南盡百蠻天。碧雞雲度滇池上，驄馬霜飛瘴海邊。意氣知君輕萬里，幾人談笑贈龍泉。

射陽湖逢子相北上醉别
邂逅長安舊酒徒，張燈夜醉射陽湖。斗間劍氣雙龍合，江上濤聲萬馬趨。病起適逢枚叔作，狂來重入歩兵厨。明朝挂席還南北，回首長淮月色孤。

京口小飲江樓懷元美
新亭杯酒暫留驩，故國山川亂後看。飛檄大江愁王氣，談兵幕府笑儒冠。天迴睥睨孤舟出，潮起魚龍六月寒。飄泊正思王粲賦，浮雲何處望長安。

采石登太白樓
乘風獨上謫仙樓，檻外蒼茫散九州。揮手雲霄辭萬乘，銜杯天地失千秋。詩留大嶽星辰折，氣壓寒濤日夜流。便欲呼君醉明月，蕭條異代不勝愁。

寄贈李于鱗督學關中時余使吴
攬轡當年出漢庭，解頥匡鼎此傳經。崑崙水落三秦黑，仙掌雲開二華靑。揮翰柏梁驚異代，燃藜天禄走羣靈。更聞牛女昆池裏，幾向秋風問使星。

送元美兵備山東
漢庭詞客領元戎，十二東秦指掌中。一上岱宗歌郢調，遂令海表失齊風。搴帷暁日開雲壑，校獵春花滿雪宫。虛席倘詢天下士，郡人誰與魯連同。

奉寄大司宼箬溪顧公八十
法從仙班壓漢貂，承明劍履歷三朝。乞身黑髪元強徤，招隱靑山未寂寥。玉樹兩京推定國，銅標萬里謝班超。飡霞况得寰中秘，不用天台訪石橋。

送吳峻伯督學山東兼簡王元美
使君憑軾下東藩，碣石風高大斾翻。日擁樓臺滄海闊，天迴星斗㤗山尊。青徐十二連開府，鄒魯三千盡在門。把手王生應氣色，竝驅鞭弭向中原。

寄送吳明卿之建安明卿先調南康
聞爾移官向武夷，浮雲慘淡又南馳。謾愁靑鬂年年改，却喜名山處處隨。落日采霞橫臥閣，高天飛瀑對題詩。請看九曲清秋月，何似匡廬載酒時。

早春雪中胡伯賢歐楨伯北上見過登臺分韻得絲字
登臺二妙豈相期，春雪千山照賦詩。獻歲恰逢星入部，旅游全仗酒爲師。儘教月色留談麈，莫怪梅花笑鬂絲。此地從來好投轄，風流還似鄭當時。

玉女潭
仙臺千尺玉爲容，寒照瓊樓十二重。石鏡月華流桂樹，錦屏秋色散芙蓉。碧簫縹緲春雲度，絳雪威蕤白日逢。更喜洗頭盆尚在，便應晞髪臥高峰。

黃臺泛舟懷子相
峭壁雙開白石灘，煙霞百里鏡中看。靑天瀑挂千秋色，滄海雲垂萬樹寒。倚棹芙蓉生暮渚，開尊鷗鷺過風湍。愁來却憶維揚客，潮落江空賦采蘭。

除夕登樓懷吳明卿
側身南斗見匡廬，孤客千愁起歲除。北極衣冠星散盡，中原日月陸沉餘。詩成自醉九江雪，亂後稍傳五嶽書。坐待海天春色曙，便應披髮逐樵漁。

秋日同宗少叅子相游朝斗岩作
仙掌蒼蒼倚寂寥，群峰高擁萬靈朝。泉飛南斗靑天濕，地㧞中原紫氣驕。秋到白雲留作賦，客來明月坐吹簫。相逢已在崆峒上，何用緱山問子喬。

寄題李于鱗白雪樓二首
寥廓誰論碣石宫，千秋作者此樓中。自非海嶽開天造，安得文章有國工。撫軫陽春迴黯淡，揮毫寒色散鴻濛。杜門莫怪常高臥，郢調人間未易同。

其二
駘蕩深知宋玉才，層樓高倚岱宗開。月含雙掌雲邊出，濤擁三山海上來。梁苑賦成誰授簡，郢中歌罷自銜杯。側身東望飛揚甚，乘興焉能信宿迴。

表臺同諸僚友燕集
表臺高出頫儒林，叅佐乘春此盍簮。自得范滂唯畫諾，不妨羊祜數登臨。嵩山近接真人氣，汝水深知傲吏心。倒着接䍦從客笑，使君今已二毛侵。

同諸子登表臺作
測景中天出表臺，乘春四望暁雲開。城臨縣瓠黃河落，簾捲嵩高紫氣來。寥廓星辰摇汝潁，昭回辭賦列鄒枚。風流莫問襄陽碣，潦倒聊傾北海杯。

送兵憲李公量移還豫章余亦被播歸吳興
向愁華髪願多違，何幸靑山遂拂衣。一榻晝縣徐穉去，扁舟春送李膺歸。垂綸震澤歌明月，載酒廬山賦采薇。爲報海鷗休浪訝，風塵回首乆忘機。

被調南還曽子澄都護遲予春和驛席間賦别因憶子相閩中之會感愴今昔贈此
謾嗟仙客散梁園，月滿春河且晤言。望氣乆勞關令尹，論交寧負趙平原。停杯擬就將歸賦，倚劍猶銜未報恩。隣笛忽聞吹折柳，舊游淪落倍銷魂。

諸僚及固始劉尹餞予朱臯鎮野寺賦此
羣僚供帳日雲從，餞别重聽古寺鐘。病後長卿游已倦，客中卭令禮逾恭。閒居翻喜堪羅雀，名世何勞擬臥龍。莫怪片㠶歸去急，巖耕猶得及春農。

汝南罷歸過光州游劉公玄湖作
南去懷沙一逐臣，相逢披髪醉經旬。鄴中文藻劉公幹，洛下豪華石季倫。霄漢雲開臺榭逈，林塘風度管絃新。江東豈乏登臨地，能賦蘭臺更幾人。

飮固始中丞張公别墅作
含香共憶白雲垣，受簡重過修竹園。雨後莓苔侵歩屧，春深芍藥照開尊。居東益重蒼生望，虛左仍慙國士恩。却喜張華雙劍在，還期他日過中原。

寄許右史殿卿時爲于鱗辭王官矣
曽衝氷雪送予行，雙兎横梢獵騎輕。總爲窮交辭趙相，何妨任俠逐荆卿。和歌梁父秋雲過，踞坐天門海日生。跨鹿便期周五嶽，狂夫今亦謝浮名。

别郡中諸鄕先生
汝南車騎滿河梁，折柳重停五驌驦。星聚暫能陪父老，月評終自負循良。開尊何處逢三益，挂席明朝是兩鄕。念我好游同叔子，莫將遺愛比襄陽。

寄明卿
忽傳燕使到平輿，不是除書是謗書。杯酒片言終不解，雲霄累薦竟成虛。卽看吾黨俱漂泊，安得狂生獨晏如。坐待秋風吹九曲，便乘明月問三閭。

虎丘餞袁魯望張伯起北上春官分韻得吳字
雕盤賭采競呼盧，蘭若仍携舊酒徒。檻外寒雲開震澤，尊前俠氣動勾吴。中原竝起飛龍轡，上界雙投明月珠。楊馬同時原不偶，况逢羽獵正誇胡。

再送袁魯望
匹馬蕭蕭向帝州，北風吹雪滿貂裘。棄繻自許終逢主，抱璧何妨晚拜侯。夜月銜杯燕市裏，春雲載筆鳯池頭。相思南望蘼蕪緑，定有鴻書問舊游。

送柳州曹文學之任瓊山
炎州六月片㠶孤，楚客離歌颯五湖。鄴下才名推大雅，關西經術起文儒。天連滄海風濤壯，地隔中原氣候殊。報主卽今多國士，充庭寧用薦明珠。

寄荅廣陵歐文學楨伯（南海人。）
蕪城客夢滿江臯，千里懷人尺素勞。篋裡夜光南海月，賦中秋色廣陵濤。談天寧復如燕市，翫世何妨似馬曹。念爾最憐中散調，知音寥落好誰操。

題門生汪惟一筠丘卷
便娟修竹滿靈丘，竹裏煙霞淡不流。總爲七賢留對酒，非關千畒擬封侯。月明嶰谷淸音度，風起瀟湘白日秋。贈爾慚無枚叟賦，兎園雪色未應愁。

長至陳逹甫携從子仲魚過集得旁字
漢宫仙律動初陽，吳市悲歌入醉鄕。憶昔雲霄曽獻履，于今風雨各沾裳。交游漸與靑山厚，詞賦頻驚白髮長。明發登臺望雲物，德星猶聚五湖旁。

解郡後寄懷李于鱗時先予乞歸七十矣
東山高臥已多時，念我新貽招隱詩。白首第應知已惜，靑雲寧免衆人疑。縱橫詞翰千秋事，汗漫江湖五嶽期。從此泛舟雖未晚，拂衣終日愧䲭夷。

解郡後明卿遷守樵川貽詩見訊兼有卜居吳興之約賦此答之
臥閣烽煙客夢勞，緘書雨雪問綈袍。蒼茫劍浦雙龍氣，寥落詞林一鳯毛。誰向畏塗論歲月，且期偕隱向蓬蒿。微名削盡関何事，轉見千秋郢曲高。

其二
遷客春回臥五湖，故人亂後始分符。擔簦謾惜虞卿老，托乘翻憐季重孤。病後形容滄海駐，狂來詩句白雲扶。懷予賸有蓴鱸興，已向烏程覔酒壚。

吊孫太初墓
江南誰復賦招魂，湖上千秋片石存。忽自關中來紫氣，曾從柱下聽玄言。還丹壯歲方仍誤，擁褐滄洲道亦尊。落日振衣風驟起，依然淸嘯滿蘇門。

寄張孝廉糿于
吳門張季翁，節俠士也。其仲子㓜于交多名家，哀輓盈篋。及廬墓側，再閲寒暑。惻然念之，便欲往看，先寄此詩。
歲晚烏啼茂苑荒，千年寒擁孝廉牀。交多宋玉哀詞滿，冢竝要離俠骨香。欹枕松杉鳴夜雨，帶經麋鹿過斜陽。相思便欲携琴造，靑眼偏憐叔夜狂。

答濟南魏使君順甫寄訊山中之作
自向秋風賦采蘭，經年無夢到長安。故山病起靑春暮，楚客詩投白雪寒。堅臥秖縁天性懶，量移原識主恩寛。匣中劍氣飄淪盡，怪爾猶從㤗嶽看。

和李于鱗重贈二美詩
王生海内幾人同，愛弟縱横技亦工。關内季心俱任俠，鄴中曹植竝詞雄。和成郢曲飛春雪，舞罷吳鈎起朔風。况是龍門經品第，千秋二美擅江東。

內弟李德華與余比隣意得甚未甞須臾相失也頃以少司馬胡公聘修省誌祇役延陵就薛方山先生舘局别忽三月纔一會晤又棹舟泛五湖往矣言念暌携益増懷戀抽毫投贈情見乎辭
昨去延陵逼歲除，歸來芳草满華裾。乘風又泛䲭夷棹，載筆重修越絶書。旅舘鄉心隨海燕，行厨春味薦江魚。比隣杯酒還誰在，莫忘音徽慰索居。

寄懷張中丞時余解郡還里
閒居鸞鶴久爲群，薄宦金魚也自焚。飄泊共成浮海客，艱危猶憶伏波軍。論心明月蘇臺冷，翹首靑天益部分。誰信東山高臥後，至今西北有浮雲。

冬日訪王元美兄弟偶遇吳門喜而賦此
一夕菰城落葉分，經年明月悵離羣。正愁孤棹迴残雪，恰喜雙鴻下暮雲。把酒便須旬日醉，和歌寧遣衆人聞。相逢亦是㝷常事，紫氣何勞映斗文。

答朱邦憲
當年持節下長安，裘馬逢君意氣看。濟水春雲頻倚棹，酒樓斜日共慿欄。朱絃歲月相知少，華髮江湖一㑹難。誰道子猷乘興後，菰城雪色至今寒。

萊蕪令王君以詿誤還山元老招之北上過訪山居席間賦贈
高天何意落雙鳬，爲問閒居到五湖。主聖㑹應封卽墨，官貧且莫笑萊蕪。塵埃氣色存龍劍，丘壑襟期對玉壺。聞道平津開閣待，肯容滄海著潜夫。

寄嶺南李僉憲
一别承明阻舊歡，乘驄君復出長安。天南氣色高銅柱，日下聲名壯鐡冠。霜肅炎荒春瘴盡，月明滄海夜珠寒。共嗟嶺外翔鴻少，欲寄琅玕道路難。

寄廣東馮大叅
向傳繡斧渡瀟湘，重綰銀章擁大荒。開府蒼梧推馬援，論兵漢署憶馮唐。荔枝入夏連薇省，翡翠乘春貢越裳。共道撫綏多遠畧，遥看兵氣凈扶桑。

送莫廷尉之任南都
繡斧風塵十載勞，寵行新賜漢宫袍。廣陵濤白仙帆遠，建業山靑法署髙。氣色兩都桓典馬，功名萬里呂䖍刀。六朝芳草猶堪賦，翰苑爭傳舊綵毫。

魏濟南順甫數候于鱗意甚篤至因傾示詩草卽爲刻播日乆未寄賦此索之
梅花千樹照江臯，春到何人共濁醪。擁篲西河名轉大，振衣東嶽興逾豪。玄經總爲桓譚出，白雪偏宜楚客操。業已殺青猶未寄，洛陽紙價故應高。

同年陳憲使自臨海枉訊
曾勞尺素問懷沙，病起茅堂感歲華。驄馬乍迴滄海日，彩毫猶帶赤城霞。天中嶽色浮公署，湖上波光滿客槎。自昔陳徐共游好，春風幾醉上林花。

承元美兄弟出金裝槖貽書促余北上賦此謝之
故人藻翰頻相促，傲吏金魚竟罷焚。已道窮交惟鮑叔，寜知資用有蘇君。馬牽匹練吳門色，劍贈雙鈎北斗文。三獻倘能明白璧，千秋不忝附靑雲。

周貞陽明府同歐廣陵文學餞余于張掖門時貞陽亦以候調至
遷客驅車出帝鄕，幾人携酒上河梁。名齊李杜寧辭黨，飲逐荆高不厭狂。秋色似應憐去住，浮雲何自識行藏。風流莫謂飄零盡，紫氣猶寒北斗旁。

題戴衛尉講堂侍直卷
崇賢新闢旁楓宸，調護仍分宿衞臣。在昔虎賁稱學術，于今鶴禁綴儒紳。聽經東觀花隂靜，托乘西園月色新。更道從龍來郢里，好因授簡和陽春。

同元美兄弟夜飮許伯雲給事
愛客陳遵不厭勞，閒居猶自重吾曹。歲寒投轄情殊好，夜半呼盧興轉豪。白破梅花吹雪色，緑浮桑落瀉春濤。厭厭未竟烏樓曲，却怪東方海日高。

都門送魏鴻臚還吳
乍看通籍在蓬萊，拂袖仍辭駿馬臺。秋色自高張翰興，一官誰盡魏舒才。銜杯茂苑靑山出，挂席維揚明月來。回首五湖情不淺，悔將書劍老塵埃。

贈梁伯龍
春夜曾同醉習池，歲寒何意慰心期。竹林早識靑雲器，茂苑爭傳白苧詞。寳劍暫沉猶射斗，名駒未老定逢時。低回欲結淮南社，同賦山中叢桂枝。

長蘆署中獨酌奉懷王元美兄弟俞仲蔚及吳門舊游
蕭齋無事日垂簾，飄泊何知吏隱兼。猶憶主恩分虎竹，敢辭宦跡混魚鹽。南皮詞客堪誰向，北海靑尊只自拈。舊社五湖秋正好，未歸空復羡陶潜。

寄贈大常楊公遷銀臺（昔督學楚中。）
向嘲寂寞子雲居，今見銀臺傍禁廬。出納舊傳周内史，風流不數晉中書。四方計吏趨金馬，三楚門生在石渠。更道身親雲夢事，可知詞賦似相如。

九日登蘆臺懷于鱗元美兄弟明卿諸君子二首
秋高葭菼大河迴，病起層樓雨色開。滄海白雲陪下榻，中原落日見停杯。一官已負陶潜興，九辨誰憐宋玉才。因憶吾儕燕市裏，毎逢佳節便登臺。

其二
孤城搖落氣悲哉，斥鹵黄花也自開。萬里鄉心隨去鴈，九河秋色起登臺。自憐蓬鬢風塵老，猶憶茰嚢漢署來。此日銜杯誰不念，飄零天地轉堪哀。

九日懷仲蔚
黃花秋發映綈袍，鴻鴈天迴首重搔。搖落三江空望遠，風煙萬里獨登髙。悔將薄宦驅衰鬂，判取流年付濁醪。却笑蒹葭官舎滿，何如仲蔚臥蓬蒿。

王仲房過訪將有十嶽之游賦贈
抱病滄洲總陸沉，掩關朱夏謝招尋。雄風忽擁談天客，大暑寜侵出世心。翠篠影含氷簟冷，靑蓮香貯玉壺深。振衣從此周名嶽，誰道襟期負向禽。

山居故將軍曾子澄夜過談及邊事遂北上賦贈
歲闌廷尉日張羅，夜半將軍叱騎過。別後幾人論白雪，興來千里渡黃河。燈前看劍驚風雨，石上開尊醉薜蘿。此去長纓如繫虜，相思遥望寄鐃歌。

歲暮大梁道中寄懷京邑舊好
寒色瀟條汝水濵，䄡帷猶復走風塵。梁園賦雪逢多病，碣石談天更幾人。二室采花今已暮，五陵芳草又將春。近來憔悴君休問，華髮于今秖自新。

涇溪王使君見過投詩賦荅
雲霄侍從憶仙班，湖海飄零又賜環。執㦸頻年仍綠鬂，褰帷到處有青山。風塵萬事悲歌裏，杯酒千秋睥睨間。更羡郢中曾扈蹕，秖今白雪滿江關。

題俞德卿江上小堂
寂寂茅堂傍水開，靑青芳杜繞簷迴。自躭白雪堪遺世，寧論青雲未盡才。萬里㝠鴻過伏枕，九江秋色對銜杯。懐予定下南州榻，安得扁舟一夕來。

邀鄭順甫避暑薜荔園有感舊游
華髪談經有鄭公，也從竒字識楊雄。林深載酒消長夏，天敞登臺賦大風。移席清隂生薜荔，挂衣明月滿梧桐。因思河朔曽吾黨，日日飛觴碣石宫。

贈葉順甫
五湖秋晚忽相㝷，猶有陵陽淚滿襟。躍馬向嗤唐舉相，好龍猶負葉公心。銜杯一日窮愁盡，擊筑千秋俠氣深。便欲贈君燕匕首，不禁風色起蕭森。

贈顧中翰汝和奉使祭告德衡三藩兼祠沂山東海已事訪李于鱗山中
三齊帶礪壯皇居，六傳飛揚薄孟諸。滄海觀風吳季札，詞臣奉使漢相如。金銀忽動蓬萊色，科斗親窺魯殿書。鳳沼倘逢兄弟問，龍門曽御李膺車。

都門送門生顔日莊令博羅
雪晴銀漢出仙槎，天轉羅浮萬里賖。候我西來占紫氣，送君南去問丹砂。彩毫却勝機中錦，霞色爭如縣裡花。自許延津龍劍在，相知應不負張華。

慎子正侍御初度寄贈子正以漳浦令高第徵拜南臺抗論要人旋中以令事解職
挂冠寥廓一沉㝠，欹枕雲霞照獨醒。彊項縱堪蒙漢法，批鱗終自重朝廷。殿中䟽草含霜色，海上桃花識歲星。笑看滄桑更欲盡，森森臺柏至今靑。

天目先生集卷八
	七言律詩
寄懷張肖甫少叅廣西
中原一自起彈冠，南徙仍從萬里看。地擁銅標新岳牧，天迴金馬舊祠官。紫薇玉樹春相媚，白雪明珠夜竝寒。虗道四愁君更切，那無一字報琅玕。

夜泊秦郵風雨感懷子相
驩呼當日共登臺，風雨寧知此日哀。雪涕乍裁懷舊賦，驚濤驟逐故人來。千秋日月空淮海，何處文章更楚材。相憶詎須重挂劍，斗間龍氣自徘徊。

元日簡黎惟敬
天涯回首跡俱陳，雲物長安歲月新。託興梁園惟我在，倚歌燕市更誰親。風塵一病生華髪，劍佩連朝隔紫宸。吾黨漂零君自見，相逢寧惜賦陽春。

夏日臨汀門人鄧景范過訪賦贈
冐暑南來路幾千，談經只自感當年。天涯一别過垂白，門下誰爲守太玄。懸槖故知廉吏後，着鞭寧許衆人先。賈生十載猶縫掖，肯信吳公解薦賢。

沈嘉則沈惟賢過訪分韻
日上蕭齋破積隂，尊開爽氣散靑林。文章不盡孤臣淚，天地誰憐俠客心。興至片言飛白雪，交深千古失黃金。秖今薜荔堪雲臥，却悔衣冠乆陸沉。

寄徐使君督學楚中
五花驄馬氣何豪，三楚靑山照錦袍。羽獵向誇雲夢大，文章今竝郢中高。旋收和璧登清廟，肯使隋珠隱漢臯。聖主賜環恩不淺，門生慎勿賦離騷。

寄汝南張助甫
薇省遙臨衡嶽開，漢京重起洛陽才。洞庭雨過君山出，郢里天髙王氣來。羽獵秋驕雲夢澤，旂常春遠集靈臺。况逢今上飛龍處，平子三都賦好裁。

吳志道往謁劉中丞於崇陽
樓船組練照中原，玉節金貂荷主恩。一自流言歸馬援，至今淸嘯憶劉琨。陣圖落日空魚腹，耕鑿淸山滿鹿門。聞道杖藜招隱士，還應倒屣見王孫。

送大中丞楊公之湖廣
誰借䕫龍出漢宫，興都根本兩京同。提封萬井開雲夢，王氣千山護郢中。擁帳向曽傳白雪，論兵忽自起雄風。太平禪草須公筆，聖主齋居問祝融。

寄荅王元美
春風揮涕鬂俱蒼，别路相看一水長。念我秋來逾黯淡，知君病後轉飛揚。畏人不復題鸚鵡，好客猶堪典鷫鸘。已辦小舟同泛濫，五湖煙月漫相將。

荅敬美
自爾春歸薜荔深，菰城秋臥晝隂隂。書來姜被差無恙，夢破潘輿轉不禁。多病漸銷浮白態，窮愁猶負草玄心。蕭條四壁堪誰問，但得君家二仲㝷。

夏夜同汪惟一吳志道西湖對月
千山雨後片雲無，一棹風前興不孤。入座詞人高北斗，開尊明月滿西湖。光依玉樹秋相媚，寒照冰心病欲蘇。此地夜游經幾度，未知何客得驪珠。

寄贈陸茂時吳志道寓其廡下
披襟曽共賦雄風，酒後縱横思轉工。洛下名流推小陸，舎中高士得梁鴻。西湖日月狂歌裏，北海交游醉眼中。爭道張華能識汝，卽看雙劍氣成虹。

西湖送别黃子秀茂才還豫章子秀乃長興舊明府之子
落日河山萬里空，扁舟尊酒故人同。久從知己懷任昉，忽自通家見孔融。賦别西湖三伏雨，還鄕秋色九江楓。思親誰與黄香似，贈爾齊紈扇晚風。

寄答黃子芳即子秀之弟
君家小謝興何豪，春盡池塘夢轉勞。千里忽傳鴻鴈字，九霄如見鳳凰毛。江雲飄泊隨孤棹，湖月徘徊照濁醪。龍劍十年猶未合，豐城紫氣爲誰高。

登峴山懷俞德音臥病
登臨忽自悵離羣，猶幸山陽笛可聞。已爲倦游辭武騎，那堪多病擁文君。停杯日落菰城雨，伏枕春過震澤雲。賴有觀濤能起汝，還期握管待秋分。

奉答豫章王孫子晦并簡同年余德卿
文采翩翩帝子鄊，獨憐多病罷游梁。湘潭誰薦騷人賦，蘭佩遥投大國香。萬里青楓秋自老，孤城紫氣夜相望。因君更憶淮南侶，愁見山中桂樹長。

送姚惟貞方伯候調之京
紫閣經年夢卜頻，東山一臥轉逡巡。九衢避馬風霜舊，三殿飛龍日月新。星自江湖臨帝座，班仍方岳覲王春。秖今國是淸如水，汲黯終爲社稷臣。

喜于鱗起家浙憲二首
靑門祖帳故賢哉，丹詔新從海岱開。閶闔萬年真主出，風雲一日臥龍來。中興堪借文章色，漢柱曾題侍從才。最幸探奇司馬後，逢君重上禹王臺。

其二
衣冠朝散未央鐘，鞭弭中原豈易逢。忽自東方驅駟馬，遂令南北合雙龍。霞標欲避天台賦，紫氣仍來日觀風。何但故人忻御李，風流誰不慕詞宗。

于鱗書徴元美及余爲文會于吳山意氣豪甚輙賦二詩壯之
龍門髙倚浙江邉，海内賢豪大㑹年。詞賦有盟歸掌握，櫜犍何地不周旋。縱横南紀星辰動，氣色中興日月縣。萬態盡銷吾黨在，狂歌還似薊門前。

其二
禹壇文㑹遠相同，不讓談天碣石宫。授簡中原髙白雪，披襟大海起雄風。重來五嶽神逾王，老去千秋計轉工。却笑永和修禊者，虗將翰墨擅江東。

呈大中丞周公
再起中原屬望新，投簮曽復負平津。風雲未盡文章色，日月仍扶社稷身。虗左至今慚國士，居東誰不念孤臣。興來欲泛山隂棹，修禊于今正暮春。

有諷于鱗不宜起者輙爲解嘲二首
詔書三聘舊儒臣，端委淸朝表縉紳。帝座客星高自若，天門紫氣望逾新。已知詞賦關當世，何必行藏異古人。金馬陸沉君自見，仙才終不混風塵。

其二
巖居歲月避人深，無奈功名動上林。班馬故應增漢色，巢由原未達堯心。崢嶸白雪仍天地，舒卷浮雲自古今。楚客未須歌鳯德，一朝千仞竟難尋。

暮春汪惟一王世華孫從周夜集得紅字
春星乍聚霅溪東，氣色何如碣石宫。風雨故人經歲隔，湖山今夜一尊同。煙中叢桂新浮綠，燈外殘花欲墜紅。自是諸君躭寂寞，敢云詞賦似楊雄。

春日同吴太僕周給事高刺史沈山人陪李觀察西湖燕集得山字
千秋曼倩在人間，十日平原未擬還。授簡江南傳白雪，開尊雨後出靑山。舊知鄕里詞華客，半是雲霄供奉班。望氣異時緣太史，文星今夜满吳關。

陸郎中汝成讞獄閩中脱柯盧二子囚遂遷蜀憲副
漢節初持郎署年，青驄遥憶寵行邉。憐才義釋雲中守，叱馭風生劍外天。西望使星巫峽轉，秋開憲府錦城連。烽煙謾草征蠻檄，父老還傳諭蜀篇。

南昌謝侍御屬同僚費君索贈爲賦
客有雲霄意氣看，邀予相贈碧琅玕。何須下榻知徐穉，已自圍棋識謝安。驄馬曉從三殿出，虬峯秋映九江寒。峥嶸各有如龍劍，咫尺猶憐㑹合難。

都門感舊
自去吴山賦采薇，重來魏闕淚沾衣。握蘭畫省知何歲，種柳金城已十圍。朝下鳴珂新月滿，市中擊筑舊游非。因思侍從甘泉日，幾度花前竝馬歸。

都門會于麟
相將沮溺老田間，携手那知竝賜環。銅狄似猶諳歲月，酒壚終不邈河山。關門方軌來真氣，帝座雙星照客顔。當宁倘㝷東觀事，敢云揚馬在朝班。

燕市送薛生薊鎮謁戚開府
笑傾杯酒辭燕市，遠逐轅門問虎牙。魏幕正收飛檄士，薛公猶隱賣漿家。一毛池上元稱鳳，五色毫端并作花。㑹見勒勲遼海上，未論秦代有瑯琊。

飲酒濟南沈太史宅
詞林競和郢中歌，此日招携坐薜蘿。碣石崢嶸邹衍在，華陽寥落慶卿過。銜杯海月窺金馬，染翰宫雲駐玉珂。醉後試論千古事，黃金白雪定誰多。

同陳玉叔李元甫集李本寧宅時余將入楚得之字（玉叔本寧楚人，元甫蜀人。）
十載詞塲又一時，單車晏歲復何之。通家就我能同調，名世從他各有師。楚客竝裁鸎鵡賦，錦江誰擅碧鷄詞。預愁入郢知音隔，莫訝臨期駟馬遲。

出關遇雪有懷元美
孤臣建節指瀟湘，瑞雪隨雲出帝鄕。色動連城疑入楚，光含照乘憶游梁。二毛銀艾寒相媚，雙掌金莖夜自望。極目扶風三百里，興來誰見子猷狂。

贈劉開府
威名一起渡瀘年，毎戰常當士卒先。坐嘯淸風劉越石，縱横南徼馬文淵。樓船再凈三江色，幕府高臨百越天。聞道君王方北顧，儗將名姓勒燕然。

追于鱗不及道遇元美賦此
同舟向自期元禮，乘興還能逐子猷。萬事易從交臂失，千秋難得比肩游。倚歌霄漢雙星動，悵望關門紫氣浮。倘過平原俱㑹合，何妨十日爲淹留。

同元美渡江喜霽
新秋霽色滿江關，容與方舟杜若間。擊楫自憐過白首，開尊猶喜對青山。海中樓閣晴堪畫，水靣鷗鳬晚更閒。親友亦知前路穩，中流分手醉歌還。

過歐廣文苜蓿齋同元美賦
苜蓿齋淸海月縣，桂枝新發早秋天。小山自喜留詞客，㣲禄猶堪給酒錢。雙劍竝緣歐冶出，孤琴曾是廣陵傳。相逢片語能蠲疾，不俟觀濤已霍然。

荅元美戲爲一首
龍性由來不易馴，蹔更魚服混風塵。彈冠海内誰吾黨，結襪庭中自故人。名在未妨嘲小草，年過寧復問前薪。縱饒邉幅稱桃梗，敢向詞林作主臣。

秋日諸君餞焦山作
破浪扁舟興轉饒，馮虗杯酒坐煙霄。秋隂曉散千㠶雨，海色晴連萬里潮。半壁樓船藏䆗窱，中天日月避岧嶤。靑山况有焦君宅，白社他年可待招。

渡淮大風簡元美
蕭條無處可登臺，試取寒濤對酒杯。噓氣何勞驚日月，排空忽自壯風雷。乍疑神劍延津出，復似飛雲芒碭來。解道浮淮俱有賦，千秋誰竝仲宣來。

戚希仲楊伯章二禮部携酒夜過同于鱗賦
三謁承明且未迴，十年詩社此新開。携尊黃菊重陽後，竝馬靑雲二妙來。潦倒繆曾題漢柱，文章終似起燕臺。省郎星聚元非客，太史明朝莫漫猜。

九日扺京于鱗過飲懷元美魏郡
秋風幾日到長楊，濁酒新開漢苑旁。燕市十年還二子，龍山何處更重陽。佩茰遙憶先朝賜，落㡌深諳故態狂。躍馬獨憐三輔客，登高頻望白雲鄕。

九日洪山寺登高懷于鱗明鄉元美兄弟
寳地黃花已自開，倦游詞客此登臺。秋高落木千江下，天濶寒雲七澤來。入楚漸成莊舄病，浮湘虚愧馬遷才。遙知兄弟持螯處，念我還停濁酒杯。

汪伯玉中丞起撫鄖陽志喜二首
歸來推轂動巖廊，六傳依然鎮帝鄕。記室半傾天下士，戈船曾繫日南王。登樓明月三湘滿，倚劍雄風萬里長。開府試論文與武，秖今誰似杜當陽。

其二
有客西來擁萬靈，蒼茫七澤避文星。共知白雪雄江漢，誰見鈞天震洞庭。結佩幾經春草綠，褰帷依舊峴山靑。自憐幕下詞盟在，不向長沙賦獨醒。

寄谷中丞開府浙江二首
含香畫省已同時，白晳紅顔照玉墀。烽火三持滄海節，聲名一起縉雲司。江濤驟湧枚生筆，海月閒窺謝傅碁。念我湘潭尚留滯，虛傳龍劍有雄雌。

其二
請纓年少漢終軍，直諫名髙谷子雲。緩帶九邉無勁敵，折衝千里有竒勲。公卿盡許屯田奏，父老爭傳諭蜀文。毎念兩朝恩遇厚，誓將重譯報明君。

曹大叅有卿自桂林入賀過燕赤壁同賦時已三捧表矣
楚國江山此鬱盤，故人杯酒借交驩。停雲遙帶蒼梧色，賦雪高臨赤壁寒。戀闕肝腸三表上，驚心客鬂兩朝看。爭誇獻壽重光曲，才子何人似建安。

王敬美自陪京禮部分司遷員外郎還朝
六朝詞賦起揮毫，八月仙㠶揭海濤。王氏才名推小令，漢家禮樂屬東曹。摶風雲路雙鴻影，就日天池一鳳毛。爾去代興燕市裏，酒人誰復似荆高。

武昌聞曹有卿自粤西擢浙臬寄贈其先公甞自御史分巡越中
褰帷忽自九疑來，憲府遥臨禹穴開。銅柱至今望海嶠，霞標依舊挿天台。江南盡識靑驄歩，鄴下誰當繡虎才。笑問吳興登峴首，何如山簡習池迴。

李方伯黄憲使入賀
横江彩鷁照芙容，魏闕千山望裏重。獻歲明堂開萬國，青雲方岳起雙龍。中興爭效東封頌，舊侶仍聞長樂鐘。不佞周南尚留滯，心隨漢水一朝宗。

寄題芙蓉園
芙蓉南國舊名池，公子西園又一時。不獨朱華同鄴下，更兼麗藻似陳思。青天露湛金莖掌，緑水風含玉樹枝。遙憶淸秋明月夜，幾人飛蓋共追隨。

客部楊伯章擢大梁學憲寄贈二首
尊公太宰甞督學山東，許殿卿方任周長史，而不佞亦甞守汝南，故篇中竝及之。
仙班暫輟建章宫，寵命新乘碧玉驄。家學千年楊伯起，朝儀一代叔孫通。書探太室浮真氣，詩采成周播國風。更道平臺枚叟在，梁園授簡可能同。

其二
趨庭近憶㤗山東，寥廓談天碣石宫。世業向傳楊氏雀，風流誰似鮑家驄。褰帷少室三花上，飛蓋西園明月中。汝潁向稱星聚處，賢材應與士鄕同。

何汝肅年兄越拜閩省中丞賦贈
廿年驄馬外臺臣，一日非熊入夢新。肅駕雄風迴七澤，褰帷紫氣動延津。人從去後思何武，帝爲南中借㓂恂。自許折衝吾黨事，知君不慕畫麒麟。

丘宗伯邀顧大叅王侍御及余雪後登赤壁作
鳴珂舊接五雲班，釃酒平臨七澤間。霞落高天銜赤壁，雪晴隔㟁出靑山。狂來意氣堪横槊，老去風塵更賜環。不是蘇公能放逐，誰將二賦壯江關。

贈楊仲甫擢武闈第一
關西世業遠相同，上將桓桓出上公。龍種一鳴空冀北，鳳毛連起照河東。論兵細柳旌旗肅，奏賦長楊羽獵工。共喜蟬連霄漢裡，屏風隔坐建章宫。

年家陳玉叔廷評方子及刺史李元甫李本寧二吉士方景武秀才過集得年字
天涯病起復游燕，歲晚通家意氣偏。上苑星從今夜聚，西山月爲故人圓。彈冠白首慚先達，載筆青雲羡少年。屈指秋曹踰一紀，詞林猶說郢中篇。

訪于鱗至平原道中大風雪戯呈二首
褰帷落日望齊東，笑指袁安晏臥中。興劇非關乘夜雪，神揚忽自起雄風。雲低㤗岳龍門逈，天入中原郢調工。試問南樓摇落後，當壚杯酒好誰同。

其二
傲吏深居萬壑中，誰從霄漢報飛鴻。臨關未有浮真氣，邀客何勞起大風。賦雪梁園新漢節，談天碣石舊齊宫。停車一就平原飮，坐覺人間萬事空。

贈舒城李少尹孫并序
舒城李少尹，廉吏也。往任長興，與余善。比過舒城訪之，少尹墓木已拱，而其子若孫竝寄食婦翁家，族人不收也。余徧索，得其孫元吉，乃解槖中敝綈貽之。
楚尹荒阡空復春，王孫寄食向風塵。負薪我自高廉吏，分宅誰堪報故人。物色已隨江水盡，世情旋逐歲華新。綈袍敢儗千金贈，無奈氷囊也自貧。

黃鶴樓新成
飛觀新從鄂渚開，高標仍得竝蘭臺。白雲忽自三湘起，黃鶴依然萬里回。不斷雄風催作賦，長留明月照銜杯。芳洲春草年年緑，千古何人解愛才。

壽崇陽劉封君
江陵非復素封看，幸沛曾沾擊筑驩。七澤雄風吹矍鑠，三秋湘色與盤桓。劉家道術傳鴻寳，楚客生涯寄鶡冠。更喜賜金堪佐酒，仙郎淮海舊登壇。

其二
竟陵佳氣竝神京，江漢人髙處士名。白首豈無驄馬貴，靑山自喜鹿門耕。亦知仲舉能懸榻，無奈龎公懶入城。衣繡况逢稱壽日，題詩不盡式廬情。

鄖臺中丞汪公讌集
雪中憑軾叩鄖關，劇飲平原十日還。郢里衙官無屈宋，詞林宗匠有輸般。登樓坐嘯因明月，開府遨遊爲峴山。何似論文成勝會，風流千古好誰攀。

涪州夏時育甞尉余邑遷寜武簿乞歸十載余赴滇道會其姪岳州倅民望附寄此詩
傲吏曾沉蓮幕中，名家故有竹林風。久從吴市尋梅尉，始信商山得夏公。問道華陽聊跨鹿，鳴琴白日送飛鴻。他時同看峨眉月，把袖泠然坐碧空。

曉登玄嶽天柱峯四首
振衣秋色散鴻濛，絶頂遙看萬里空。不是神山飛海上，那敎玄圃聚天中。曜靈倒射黃金殿，南斗高臨赤帝宫。細數巖巒三十六，朝來鼇抃總相同。

其二
帝居天柱五雲重，朝罷風淸萬壑鐘。山擁百城巢翡翠，殿開千障挿芙蓉。階前霧結黄金鼎，檻外星縣玉女峯。總道登封天子意，毎從雷雨見飛龍。

其三
岧嶤雙闕鬱相望，咫尺鈞天帝座旁。地勢雄蟠呑七澤，霞標髙揭俯三湘。蒼茫日上中原盡，寥廓風吹萬里長。七十二家封禪畢，仍留靈秘獻君王。

其四
萬丈竒峯展翠屏，千尋飛閣俯明庭。金容日映扶桑赤，仙掌雲開太華青。已見祠壇封玉檢，堪從石室問丹經。塵中謾道無仙骨，不佞元曾署歳星。

謁宋玉墓
九辯深悲宋大夫，一坏猶傍楚名都。風流久自雄南嶽，詞賦誰堪竝左徒。湘水招魂餘涕淚，高唐托諫豈虗無。最憐遺行當年對，轉見千秋郢調孤。

謁薛文淸公祠公使楚奏罷采金之役
衡岳曾勞使節臨，斐然經術滿儒林。一從聖主容排闥，長使窮邉罷采金。生死三朝扶國計，安危萬里濟時心。峴山片碣仍相望，江漢恩波日轉深。

題周象賢太霞卷
霞標萬里落天台，洞府遙從絕域開。赤水珠光蒸日月，朱陵雲色吐樓臺。總緣勾漏丹砂出，曾見函關紫氣來。不有雙鳬占太史，誰知葉令是仙才。

嶺南陳公叅政關中
載筆先朝侍從官，乘驄司隸舊長安。月將滄海珠南入，天與仙人掌上看。渭水晴搖淸禁曙，華山秋映紫微寒。更聞飛檄曾降虜，不必親登大將壇。

送長沙張少叅之蜀便道還吴
東征且莫戀蓴羹，遇主長沙異賈生。江月秋縣靑翰舫，使星春度錦官城。天連劍閣題名駐，地入卭郲叱馭行。試問蜀中諸父老，文章誰竝長卿名。

齊安雪中得仲晦王孫徳甫觀察書并詩却寄二首
二子才名鄴下齊，尺書朝發豫章西。斗間龍氣寒相傍，江上鴻音雪不迷。古調雙投靑玉案，山翁一醉白銅鞮。不禁此夜飛揚甚，淸興泠然到剡溪。

其二
歌成招隱雪仍飛，千里緘書夢不違。篋裏雙珠來氣色，郢中連璧讓光輝。青山一日詩名大，華髪三湘宦業微。久欲從君歸白社，已將蘿薜製初衣。

歲晏懷元美（吳興亦有峴山。）
雙星竝駐大江傍，一水相看衣帶長。我自洞庭懷震澤，君從峴首問襄陽。驚濤八月枚生賦，白雪千秋帝子鄕。楚國芙蓉寒更好，不妨歲晚集爲裳。

春晴登鎮遠樓
東風吹雨散江臯，飛閣新晴薦濁醪。畫棟春浮千樹色，錦屏天擢五雲高。祲氛久自銷銅柱，魑魅今應避彩毫。解道西南開氣象，匣中猶有呂䖍刀。

歲除胡盛二省長貽書見懷人日却寄
歲除春色破南溟，楚客緘書過洞庭。閭闔倐看新月令，炎荒幾欲盡圖經。風煙萬里逢人日，朋舊三湘問客星。最是武昌酣别地，垂堤楊柳倍靑青。

十六夜中丞阮公招讌值雷雨
清風本是竹林賢，不淺元規坐嘯年。東閣仍邀連夜月，春雷先到百蠻天。卽看銷甲歌時雨，且復投壺奏雅篇。共憶祈農勞聖主，連宵鐘鼓祀甘泉。

貴陽蔡侍御元夕遲余燕集信宿賦謝
孤臣萬里客南荒，明月連宵待舉觴。不爲抱關虚左席，誰從倒屣見中郎。綈袍一借青雲色，蒯劍重迴白日光。自昔交情憐絶域，躊躇杯酒在河梁。

盤江驛舎阻雨寄汪惟一
天連益部常多雨，路出盤江轉毒淫。春早蟄龍蒸赤水，夜深山鬼嘯青林。誰憐道遠妻孥累，實恐年衰瘴癘侵。吹笛袁生應好在，懷余堪和武溪吟。

觀察郭公餞別貴陽西關（郭滇南人。）
十年燕市結交驩，萬里羈愁此日寛。華髪始從銅柱㑹，緑楊如在玉河看。山憐祖席靑相向，春戀綈袍雨不寒。到日里門堪問訊，緘書長望慰加餐。

過關索嶺醉後解嘲
昆明使者漢張騫，六傳仍逢武帝年。萬里向期車轍徧，千山寧厭馬蹄穿。銅標日月雙橫海，鍊石西南一補天。不腆彩雲猶五色，銘成應許竝燕然。

夜集秦年兄署看月作
故人秋興滿蒹葭，明月重停萬里槎。賦就澄江逢謝朓，飛來清鏡對秦嘉。天涯轉覺親知好，老去飜憐暮景斜。别後并州應此地，相思誰不念三巴。

滇南聞于鱗訃哭之四首
先朝藝苑定宗盟，五子風流滿漢京。忽爾全齊亡照乘，茫然大楚失連城。登門元禮曾更字，驚座陳遵舊借名。更道童烏能世業，杜門玄草已先成。

其二
遐荒一夜老孤臣，遠道何由贖百身。紫氣關門終不散，客星帝座竟成真。燕臺絶跡驚圖駿，魯國遺書歎獲麟。况是五溪鳶跕地，肯敎長笛起比鄰。

其三
方輿新聽未央鐘，回首詞盟失岱宗。縱道千秋終附驥，那能一日罷登龍。百蠻天隔盤江雨，萬里秋生日觀峯。過魯不須愁挂劒，後凋猶有大夫松。

其四
靑雲誰得御龍門，白首難酬國士恩。帶礪共知盟泰嶽，鞬櫜寜復遇中原。五陵車馬看人盡，一代文章似爾尊。最是平生憐宋玉，不妨萬里爲招魂。

大理送蘇進士之任滕縣侍御李公舘甥也
寧親萬里有輝光，賜履何辭百粤長。玉潔乆知齊樂令，風流誰復似田郎。地連勾漏神仙府，天盡蒼梧帝子鄕。莫訝高才俱遠宦，中興聖主重遐方。

懷學憲尚公
憶昔雲間竝使旌，相逢意氣更縱横。三江風浪尊前出，二室煙霞賦裏生。歲月異鄉難㑹靣，乾坤同病易關情。周游五嶽當年約，此日堪隨向子平。

天目先生集卷九
	七言律詩　七言排律
曲靖道中大風簡胡督學
雄風遙自楚宫來，絶域浮雲一日開。西海乍驚神女過，南溟爭覩大鵬廻。金沙濤湧千江雪，銅鼓聲喧萬壑雷。授簡秖今誰可賦，披襟宋玉在蘭臺。

初入金馬關憇歸化寺
嶢關高闢俯南荒，兠率西來此道塲。天竺靑浮金馬色，山茶紅奪火珠光。驅車誰解塵容老，隱几方知佛日長。縱住寰中勞物役，不如徼外禮空王。

春日同三署諸公登太華山望昆明池
隂隂松柏隱香臺，的的晴波萬頃廻。僊掌遠從西嶽出，神池忽似上林開。鏡中斜日搖金刹，天外飛霞送酒盃。共憶樓船曾賜宴，新詩不數漢臣才。

送按察張公還吳
十旬廉訪太匆匆，萬里車輪易轉蓬。豈乏鄭荘推長者，不令張翰待秋風。瘴鄕自喜生還早，畏路從敎宦術工。别後歸心那可奈，煩君艤棹五湖東。

程學憲遷貴陽大叅從蜀道歸省贈别
薦賢金馬滿公車，賜履銅標竝客居。莫訝周南淹太史，總緣父老借相如。波平巫峽堪廻棹，花發潘園好御輿。傾蓋幾時仍賦别，浮雲萬里重躊躇。

大中丞汪玉卿自鄖臺移鎮武昌寄呈二首
擁麾全楚主恩寛，總爲蒼生寵謝安。日月兩朝頻賜履，風雲七澤此登壇。江流橫絶東南盡，衡嶽高臨翼軫寒。却憶庾樓吟嘯夜，誰從叅佐奉淸驩。

其二
鈞天一震洞庭隂，虎觀崢嶸白雪林。雲夢火明秋校獵，蘭臺風起晝披襟。浮湘司馬才名大，開府羊公惠愛深。獨有夜郎羈客在，武溪煙雨自悲吟。

恭賀楚王殿下騈生二子
大國誰從見寳符，武昌明月竝懸弧。秦庭不換連城璧，梁苑空傳照乘珠。帝子自應龍作友，宮人齊唱鳳將雛。合歡擬奏斯干頌，郢調猶慚楚大夫。

巴蜀董太守守雲南三年奉法不阿夙負淸彊之譽計後凡四登除目不報竟擢河東轉運使詩以慰之
滇南計吏出長安，彊項聲名異代看。曾是股肱徵季布，却因鹽鐵借桓寛。帷褰益部星辰動，帆渡黄河雨雪寒。自信驊騮終遇合，驅車休論太行難。

夏日送鄱陽羅大叅汝符自滇南先期入賀萬壽二首
五月南荒瘴癘偏，雙旌冒暑入朝天。樓船迥自三江下，玉帛翻當萬國先。近侍已賡玄鳥頌，殊方堪奏白狼篇。誰憐徼外孤臣在，遥逐滇雲到日邊。

其二
繡斧聲名八使前，襜帷留滯百蠻天。秖今萬里呼嵩日，還似三臺抗疏年。龍袞新從黄屋覩，文星近傍紫薇懸。爲言銅柱烽煙盡，不用穿池習戰船。

送莫大叅子明自滇南遷閩憲兼呈何汝肅中丞二首子明弟爲侍御
留滯昆明萬里餘，除書欲盡下徵車。自知拙宦飛騰晩，敢謂淸朝記憶疎。攬轡坐開滄海色，餐霞仍傍武夷居。共看南斗雙龍合，始信延津事不虚。

其二
丁年建節下長安，蜀棧滇雲路萬盤。兄弟竝工驄馬歩，淸高偏稱惠文冠。樓船秋擁風濤壯，銅柱天留日月寒。多少芳蘅變蕭艾，歲闌松柏古今難。

送駱給事購書還越
投荒暫向玉關廻，惜别重登萬里臺。禹穴好探金簡去，滇池寜爲碧雞來。盤江明月千山出，衡嶽浮雲一日開。漢室秖今饒雨露，長沙况是賈生才。

奉賀大中丞阮公平南詩二章
公望雲霄萬里看，時危一借惠文冠。折衝誰似戎機速，舞羽遙知聖德寛。父老再逢司馬檄，西南新築武侯壇。旋聞銷甲縁農畆，落日夷歌幾處驩。

其二
七旬來格果如期，片檄强於百萬師。風壤依然堯日月，冠裳不改漢威儀。黄金入塞充軍實，白雉乘春獻壽巵。自昔羊公稱鎮靜，至今峴首有遺思。

大理李公邀同周陳二憲使讌三塔寺梅花園中
給苑春回玉樹高，開尊忽似對江臯。飛花寒映蒼山雪，吹笛風生洱海濤。真氣偶從天外合，禪心聊向醉中逃。一從杖屨登三竺，却悔車塵老二毛。

雨中同陳僉憲看道旁奇石
道旁何意出崆峒，冐雨貪奇興復同。形類石鯨長吐霧，神如金馬欲鳴風。崟㟢小有三山色，秀拔堪分五嶽雄。設使女媧當日見，千秋誰羡補天功。

劉郡丞陳情乞歸
乍遠慈闈思不禁，中年滇海便抽簪。共知此日陳情疏，總是當年捧檄心。展驥府僚才不盡，攀轅父老望仍深。已聞漢詔旌賢母，節孝雙垂著作林。

牂牱邵僉憲戸曹伯仲蔣禮部招游碧雲洞
殊方何處有仙臺，載酒仍逢曼倩才。深壑長寒岷嶺雪，驚濤不斷海門雷。斗崖石迸蒼龍出，東壁天迎曉日開。更道雙鳧天外至，斜陽盃酒重徘徊。

立秋前一日林憲副邀登玄通寺高頂
孤城雨過鬱蒼蒼，把酒憑高盡四荒。平地山浮靑玉案，虚空塔湧白毫光。昆池落日來秋色，北極飛雲是帝鄕。去住秖今猶萬里，還如蘇李在河梁。

登岳陽樓
天敞平湖萬里臺，秋髙霞色照行盃。三湘白日波間動，七澤青山鏡裏開。風靜仙人吹笛去，月明神女弄珠來。徘徊便擬休餐住，俗吏慚非曼倩才。

九月六日穆水部邀登蕪湖吉祥寺作
上方樓閣倚江開，萬里帆檣破浪來。正擬青山留對酒，况逢黄菊好登臺。斗間自合豐城氣，白下誰同水部才。九日未知何地醉，因君投轄重遲廻。

登善權洞
萬松深處隱招提，靈閟長開震澤西。天册吴碑埋草樹，雷書唐殿走虹霓。地中飛瀑蛟龍出，雲裏重樓日月迷。莫怪關門來紫氣，欲從石室問青泥。

得史少尹錢塘書却寄
尺書曾向碧雞開，憶爾重登金馬臺。客散廣陵無絶調，賦成招隱見淸才。潮生北固應相憶，秋盡西湖且未迴。忽報赤城霞色動，知君早晚入天台。

奉寄少師徐公
雲間樓閣鬱岧嶤，靈氣巍然倚赤霄。口畫鴻猷扶九鼎，眼看全盛到三朝。山中宰相名逾大，海内神仙手可招。試閲滄桑應一笑，鵾鵬天外自逍遙。

潘中丞漕河東歸賦二首
銜恩翻喜謝波濤，坐使安仁變二毛。投杼總知非帝意，負薪誰不念臣勞。千秋禹績真難掩，一日吳山轉自高。余亦倦游思解紱，五湖久已屬吾曹。

其二
平生巖壑興偏濃，揮手齊東日觀峯。治水鈎盤推禹績，談天碣石讓詞宗。中山謗篋寧勞問，上國軍儲已盡供。更道明君仍側席，滄洲猶恐未從容。

登涿州浮屠瞻望京邑有懷黎惟敬
憑闌絶頂海天寛，三輔青山掌上看。寥廓浮雲開碣石，鬱蔥佳氣滿長安。向期就日瞻龍袞，便欲凌風借羽翰。獨有詞臣淸禁裏，濡毫長得奉宸驩。

奉答立春日黎惟敬見懷之作
共憶綈袍驛舍寒，招攜詞客賦春盤。誰知天上雙星隔，猶似滇南萬里看。懸榻經年情轉劇，廻舟中夜興曾闌。都門只尺猶如此，何處平原十日驩。

登岱
跌蕩天門日月開，削成丹壁擁崔嵬。河宗㤗嶽飜西遶，山拱神京自北廻。黯淡春隂收碣石，霏微佳氣接蓬萊。更聞玉女三漿在，願上君王萬壽盃。

其二
東嶽崢嶸迥不羣，中峯瑞靄更氤氲。天門雪盡河流合，日觀春晴海色分。風起秦松常似雨，氣蒸漢檢欲成雲。千秋往事終銷歇，猶說相如封禪文。

送觀察鄒公入覲時長公進士佐試北畿仲子計偕
廿年燕市酒人空，君去談天碣石宮。世業自傳楊氏雀，都人猶識鮑家驄。明堂元會諸侯集，淸漢仙槎萬里通。正值虞廷新輯瑞，握中雙璧有誰同。

呈司宼晉江黄公二首公初令長興余從諸生受易門下
幾年端委大明宮，四海蒼生屬望同。開府三湘羊叔子，講堂千載漢文翁。車書欲盡觀風地，社稷長懸捧日功。聞說聖明思舊劒，延津龍氣忽成虹。

其二
萬里春生綠野前，兩朝誰似次公賢。共知神武抽簮日，猶是平津奏對年。地敞仙臺卿月迥，天廻帝座法星懸。門牆最有侯芭少，白首重來問太玄。

奉答范中丞敬夫九日見懷兼憶燕市舊游諸君二首
書來九日罷登臨，望入三山動越吟。少伯自高浮海興，巨卿寧負結交心。酒壚猶在河山邈，隣笛重聞霜露深。獨有鑑湖秋色好，還期乘雪到山陰。

其二
至今閩粤羽書飛，范蠡功成遂拂衣。九日陶家秋色滿，十年燕市酒人非。青山遮莫酬黄菊，白髮那堪對紫薇。朋舊星稀君已見，扁舟早晚季鷹歸。

送王鴻臚使閩還朝其先君按閩多得士
公門桃李徧天涯，典客新乘白鼻騧。島嶼煙中俱屬國，衣冠海上半通家。彯纓百粤廻兵氣，授簡三山送彩霞。更道遠游情不盡，還期方外汎仙槎。

贈常德於太守二首
挂冠神武便歸耕，推轂循良有大名。借宼豈無三伏闕，報劉終自一陳情。提戈忽見妖氛凈，高枕猶令楚水淸。經術季長元不淺，曵裾南郡滿諸生。

其二
少年陳乞爲潘輿，汝潁循良總未如。譽起兼城和氏璧，功成一箭魯連書。山多桂樹深招隱，家在桃源穏卜居。自信丹砂堪世出，不妨垂老混樵漁。

送叅知宋公調山東督漕二首時有海壇之捷
捷書纔向未央開，飛輓中原急異才。百粤樓船横海出，三江芻粟蔽天來。不須璧馬投河伯，且喚金焦送酒盃。共道歌中傳瓠子，狂瀾千里一時廻。

明卿遷大梁余閩省俱叅藩除目同日下賦寄時明卿在夜郎而余頃亦自昆明內徙
白髮薇垣改佩魚，故人同日拜除書。已甘鎩翮三朝裏，敢謂雄飛萬里餘。豐劒忽看騰越水，隋珠終得照梁車。相攜且赴彈冠會，莫向湘沅賦卜居。

寄題匡南宗侯來爽臺
漢室王孫鄴下才，匡廬高倚讀書臺。雄風忽自披襟起，爽氣遥從拄笏來。池上芙蓉明染翰，園中脩竹覆銜盃。相擕更有浮丘伯，笙鶴翩翩江上廻。

寄壽許諫議二首
丹陽許邁世仙家，暫入先朝扈翠華。庭下彩衣明玉樹，雪中新酒照梅花。山城落月仍投轄，水國春生欲放槎。念我曾分金掌露，懷君聊寄幔亭霞。

其二
自歸丘壑世頻移，幽抱惟應靜者知。執㦸金門隨曼倩，浮舟震澤伴䲭夷。三朝青瑣人安在，萬事滄洲酒一巵。我亦倦游思脫屣，煩君海上報安期。

輓太醫令周一之
綈袍已自十年分，寳劒延陵擬贈君。過虢驟驚中庶子，行邊獨揖大將軍。神丹定自淮南得，俠氣曾從燕市聞。更道遺孤能種檟，佇看經術起青雲。

紫雲舘爲史元秉題
先皇宸翰表淸都，潭上仙人跡有無。自向煙霞探玉笈，何如仕宦執金吾。赤城天外開雙闕，匹練窻前挂五湖。從此東南來紫氣，居然鍾阜接蓬壺。

送康裕卿還永嘉
朝看紫氣出燕關，黄鵠翩翩不可扳。婚嫁秖今催白髮，登臨何地不青山。探書禹穴堪乘興，采藥天台足駐顔。知我倦游思解綬，春風攜手放歌還。

答李京兆于美
扁舟一繫漢江臯，回首滇雲萬里勞。酒伴偶從燕市飮，德星長傍帝城高。風流仙令來鳧舄，詞賦名家有鳳毛。聞道鳴琴多暇日，平生白雪好誰操。

送黄太史冊封唐藩
詞藻翩翩滿漢京，青春奉使出承明。遥將唐叔桐圭往，不爲梁園雪賦行。四牡都門歌别讌，三花大室迓前旌。周爰總是輶軒事，好采民風慰聖情。

輓故臨淮侯旴山李公
漢家飛將大名齊，奕代風流邁隴西。賜履至今推吕望，選賢誰復似祁奚。輓曹萬里來芻粟，提劒三江靜鼓鼙。何必天山高起塚，路旁桃李自成蹊。

題宋封君勑誥重輝卷
四十褒封水部郞，三朝三命累銀黄。鹿門隱操齊龎德，吴市淸風復孟光。五子遞過攜寳劒，一經世授出青箱。最驩休沐頻歸省，賜有黄金佐壽觴。

答沈純甫比部
計吏明堂集股肱，儒臣朝下鬱雲蒸。中原鞭弭看垂盡，西省詞盟好代興。帝座蹔依星似客，燕京高會酒如澠。海南贈我雙明月，轉見寒光溢五陵。

贈闐西王丈
少年曾奉武皇歡，駿馬長纓意氣看。典客故諳科斗字，屬車先賜鵕䴊冠。狂來郢曲青雲動，老去吳鈎白日閒。我亦拂衣乘汎宅，過逢莫厭五湖寛。

苕上送程太學還歙兼呈汪司馬
燕市相逢盃酒前，苕溪重繫孝廉船。稱詩北學無韓傅，吾道東歸有鄭玄。下榻淸風生竹徑，揮毫凉雨過梅天。懷人欲寄豐城劒，永夜徘徊望斗邊。

送梁右史之任荆藩
仙帆六月下瀟湘，湯沐依然是帝鄕。廉吏舊稱孫相國，詞臣今傅楚襄王。郢中白雪千秋見，臺上雄風萬里長。若道宗藩非得意，馬卿何用客游梁。

壽大司徒馬公詩二首
三山海色曉蒼蒼，臘盡春回綠野堂。六月但知鵬善息，九霄誰測鳳高翔。挂冠神武陶弘景，擁帳扶風馬季長。明發遙聞占太史，卿雲高望紫薇傍。

其二
度支軍國漢庭勞，武庫才名冠六曹。四海蒼生懷謝傅，兩朝將母重山濤。枕中紫氣來鴻寶，庭下春雲起鳯毛。試看青門千載後，風流誰竝二疏高。

七夕寄懷滇南李侍御先生
懷人萬里重徘徊，紫氣滇關鬱未開。問道前身金粟佛，論文當代碧雞才。飛觴夜讌梅花圃，授簡朝登艷雪臺。此夕乘槎吾所欲，七襄安得報章來。（二塔寺有艷雪臺。）

黄别駕同李德華姚弘道兩生過看牡丹分韻得神字
芳園忽墮洛川神，上客過逢賞讌新。一覩名花無衆色，始知絶世有佳人。酡顔暈日疑酣酒，仙佩凌風不染塵。解語總然嘲白髮，揮毫且自闘陽春。

庚申秋望王亮卿偕宣允則孫從周逕往顧渚山拜余先公之墓乘舟便還而李德華乃爲下榻多瑞軒中則錢子良顧幼禮在焉因憶徂冬于德華雪月樓甞一讌集眷焉于懷遂各分韻賦七言律一首余得樓字
日落圖書四壁幽，芳蘭叢桂足淹留。空山何意酧徐劍，明月還停訪戴舟。露掌秋生違伏枕，彩毫亂後賦登樓。相逢豈厭淮南社，知我當年已倦遊。

秋日同王元美兄弟游顧司冦西郊别墅分得山吹二字是日招宴城居
僊臺寥郭白雲間，謝傅回來此閉關。斗下著書深紫氣，窻中飛瀑滿靑山。薜蘿秋老堪裁服，松柏年多好駐顔。不是主人開閣待，高天日落詎能還。

其二
城臨箬水路逶迤，樓敞天風萬里吹。招隠偶依青桂樹，銜杯猶憶白雲司。秋高嵐翠沾衣袂，日午松陰覆酒巵。總是陳思門下客，還期明月共追隨。

冬日大司宼顧箬翁招讌大雅堂賦詩見示輙此奉和
中朝誰似顧長康，好客頻開綠野堂。節後黄花仍爛熳，老來白雪更飛揚。蚤聞滄海烽煙盡，轉覺青山日月長。從此定盟叢桂社，經秋已製芰荷裳。

雪中陳庚老孫從周見訪卽席賦此
病起梅開忽滿枝，客來飛雪劇催詩。停舟剡水傳今日，授簡梁園憶往時。天遠交游空自老，歳闌盃酒幾相知。卽看動有經年别，莫怪苕溪解纜遲。

天目先生集卷十
	七言律詩
送張中丞肖甫還蜀
上書綠鬢爲慈幃，改席依然在舊畿。漢殿豈應推轂少，潘園翻喜奉輿歸。自知吾黨青雲薄，敢謂人間白雪稀。故業五湖原不惡，已將蘿薜製初衣。

奉賀少師徐公元孫登第二首
象賢出自帝王師，遇合明良又一時。似爲金縢思舊德，爭看玉樹長新枝。回天密語千秋見，定鼎深宮九廟知。不信試看公輔後，雲霄誰似鳳毛奇。

其二
公家世業在文昌，接武翩翩入建章。兩見傳臚雲五色，一逢負扆日重光。論功不盡河山遠，食報堪同帶礪長。倘念先朝舊師傅，德星仍聚紫薇傍。

萬曆三年春正五日司宼葵峰七十初度敬賦二首
功成一疏臥隆中，推轂頻年滿漢宮。東土几几歌赤舄，都門藹藹慕淸風。傳經關右逢楊震，問政平原得蓋公。弟子平生關令尹，長看紫氣滿空同。

其二
蓂開五葉歲方新，桃薦三山復幾春。一自素書傳孺子，久知黄石是天人。蒼生轉切爲霖望，真宰長扶報主身。况是漢庭仍好老，龍門爭喜御蒲輪。

客冬明卿自夜郞入梁賦寄
一官遥自夜郎移，道入黄河雨雪遲。羈宦異方過瘴癘，賜環萬里荷恩私。采花少室尋仙地，授簡梁園憶舊時。鄴下秖今吳質在，月明何客好追隨。

明卿入梁奉寄灌甫宗正
當年解印去中原，南徙偏銷萬里魂。豈爲蒲桃充使者，翻緣叢桂憶王孫。客來莵苑題新賦，士向夷門感舊恩。鄴下故人星散盡，好從季重一開尊。

同宋大叅邀方戸曹年兄靈山亭小集
廿年燕市邈山河，千里誰能命駕過。握手暮雲停睥睨，開尊秋露滴松蘿。倦游轉覺青山好，感舊翻憐白髪多。此日還如臨海嶠，况逢和客有羊何。

李生瑞徴石谷少尹之孫也其父既圽遠謁閩省賦此送之
負薪憔悴楚王孫，三世通家僅爾存。命駕每勞窮巷顧，脫驂難報故人恩。松楸寒食迷江口，風雨綈袍暗海門。來往幾年耆舊盡，因君分手倍銷魂。

陸憲副內弟吳生通軒岐家言余甞舘其家兹爲憲副送家至閩過别賦贈
憶從舞象識吳郎，回首塵塗三十霜。忽擁青油來檇李，早傳丹訣自長桑。歌當子夜年仍少，夢破丁年鬢已蒼。舊舘荒涼那可問，一尊且醉幔亭傍。

爲嶺南周朝亮朝寀二明府壽其貞母勞孺人
北堂完璧凜冰淸，掌上雙珠合浦生。自爾斷機窮萬卷，居然製錦照連城。五雲遞見仙鳧起，列宿長依婺女明。更問平反同雋母，兩邦父老競逢迎。

僉憲石公以平南功進少叅寄賀
崇朝五嶺凈妖氛，緩帶春風自不羣。銅柱秖今題馬援，長纓何必借終軍。元戎幕府行休戰，天子明堂坐策勳。多少登壇文武士，功成談笑有如君。

讀宋叅知題甘觀察江樓十六景詩病未及和先賦此寄之
挂冠東嶽歲頻移，起草西曹幾故知。池上一篇高白傅，輞川諸詠敵王維。滄洲明月過漁笛，列巘飛霞對酒巵。舊業五湖差不惡，扁舟真愧拂衣遲。

九曲泛舟二首
振衣秋色起嵯峨，萬壑千崖一棹過。峯落鏡中開洞府，槎浮樹杪出天河。境遺五嶽登封晚，海接三山秘檢多。他日挂冠如此地，扣舷處處好高歌。

其二
扁舟載酒任逶迤，路轉峯廻靣靣奇。絶壑乍疑塵世隔，澄潭更與暮秋宜。風吹簫管千山應，瀑挂藤蘿百尺垂。十載武夷饒撫掌，搴帷三過一題詩。

崇安朱明府邀宿天游
檻外三峯列翠屏，武夷絶頂此明庭。溪通銀漢星辰濕，山倚高天日月停。尚有殘霞垂碧落，忽看孤隼破青㝠。若非關尹占真氣，誰信東方是歲星。

自廣川夜飮别道函垂二十年矣辱以不佞覽揆枉問感謝
雙旌一自廣川違，回首中原歲月非。蹭蹬三朝顔駟老，驅馳萬里仲升歸。雲深太室堪高臥，秋到東湖擬拂衣。同是欲栖緱嶺鶴，何年重向洛濵飛。

寄答明卿
憶自紅顔闕下逢，飄零身世笑孤蹤。頭顱漸逼陶弘景，官秩仍逾邴曼容。一日星辰分五嶽，十年風雨滯雙龍。吾衰久謝巖廊夢，揮手浮雲萬事慵。

王元美開府鄖襄五十初度
韶年絶學起勾吳，五十班聮上大夫。寡過自師蘧伯玉，匡時曾說管夷吾。三臺驄馬雲霄出，千載詞盟日月扶。副在衡山藏不盡，驟看紙價貴三都。

席上送李文仲還吳興
三年臥閣少逢迎，倒屣偏令四座驚。海內自余爲傲吏，里中誰復問狂生。持盃立就三山賦，躡屩遙從五嶽行。握裏雙珠堪贈汝，攜歸明月滿菰城。

寄答元美
鄴下諸賢强半存，曹家兄弟誼仍敦。序年獨愧荀卿老，知己誰同鮑叔恩。共取五湖供洛社，已閒三徑傍吳門。峴山詩句曾相許，讓我賔筵第一尊。（元美題峴山，有「還應四十餘年後，朋壽堂中第二人」之句。）

元美自鄖臺拜留京廷尉賦贈
歲晩江南落日孤，樓船千里到姑蘇。殿中結襪張廷尉，臺上披襟宋大夫。王氣忽高玄武署，鈞天猶振洞庭湖。著成萬卷才難盡，賈勇斐然賦兩都。

答敬美壽余之作
三朝舊侣漸凋零，五十羞聞起一經。已道滄桑成惝怳，獨存河嶽見英靈。仲升旅鬢曾無黑，子敬寒氊尙自青。不是弟兄勞問訊，塵中誰識少微星。

敬美以尚寶使關中遂擢豫章少叅賦寄
絶傳星使發春明，忽報江藩借大名。紫氣函關曾未别，青山滕閣又相迎。何妨尙璽三台出，自喜乘軺五嶽行。從此雙龍堪比翼，延津本自接豐城。

奉題中丞潘子良毗山讀書堂
柳惲臺高挿斗墟，安仁賦就興何如。浮游且放䲭夷棹，疏鑿曾傳禹穴書。莫怪客星辭帝座，從來仙侣好樓居。明朝結社菰城畔，不忝青山兩鹿車。

贈陳廷器（有序。）
廷器名良弼，閩淸人也，以太學生需選公車。值世廟南巡，抗疏諫止，下詔獄除名。以余所聞，薦紳訐朝政而太學生爭慕其風，未聞有首倡危言者也。河西廣成東都之諫，雖亦以巡幸乎，然皆天子貴近臣，非諸生列也。漢劉唐、何蕃，宋陳東，于兹而四矣。余私心慕之，遂贈以賦。
千官扈從漢江行，展禮山陵自聖情。總爲扣閽危萬乘，却教止輦讓諸生。精神不爲雷霆折，肝膽仍逢日月明。世廟諫臣徴欲盡，客星猶復臥孤城。

再泛九曲遂登天游峯
斗璧雙開澗道幽，重攜賦客泛淸秋。平移鼇頂千峯立，倒瀉銀河九折流。玉女飛來霞作障，仙人臥處石爲樓。翩翩超覽天游盡，更躡虹梯到上頭。

送叅知楊公調大梁并簡吴明卿（楊、吴俱楚人。）
登壇滄海已無波，其奈中原借宼何。萬里戈船歸百粤，九關芻粟轉三河。春生嵩少看花駐，雪滿梁園載酒過。舊侣秖今吳質在，相逢好和郢中歌。

謁宗子相祠
一出淮陽起大名，驟沉滄海氣難平。精靈豈爲三山出，詞賦寧忘五子盟。不盡風雷藏剱浦，有時煙雨夢蕪城。平生竹素還誰託，祠下年年蕙草生。

九日登松風樓感懷宗子相
炎徼寒遲菊未開，漫因九日一銜杯。松濤忽逐秋風起，鸛鵲遙迎落照來。海繞三山連睥睨，天空萬里見樓臺。憑闌獨憶登高侣，城角凄淸轉自哀。

賀中丞劉公平海宼詩二首
明堂授鉞自元年，萬里身都將相權。但見幄中談爼豆，那知天上出樓船。主恩特進三臺秩，兵氣全銷百粤天。善後更煩充國駐，直從瀕海起屯田。

其二
十年閩越羽書飛，兩省論兵有是非。彊虜千羣俘馘盡，將軍五道凱歌歸。折衝秘略傳黄石，借劒高名在瑣闈。環海無波胡騎息，中興天子坐垂衣。

漆僉憲以中秘士授御史旋擢閩憲入賀萬壽時有海壇吕宋兩捷
鬱蔥佳氣滿蓬萊，留滯周南太史才。獻壽自成金鑑錄，賦詩應滿柏梁臺。風淸輦路花驄入，日照天池彩鳳來。正值樓船連奏凱，鐃歌併上萬年盃。

四明李太僕孝甫南游武夷便訪開府劉公還朝賦贈
十年曾約武夷游，一夕遙乘剡水舟。南國風流爭御李，中朝耆舊獨依劉。開尊海月三山出，飛檄風煙萬里收。明到金臺如見訊，莫言道路有驊騮。

萬曆三年連江黄先生蓋九十二歲矣三月六日其初度也中行自髫年從游邑膠垂老再謁梓里敬賦進觴云
幔亭霞滿讀書臺，猶似春風絳帳開。六覩龍飛安帝力，三逢桃熟見仙才。大夫濟上傳經至，令尹關門望氣來。闕下舊分雙掌露，花前併入萬年盃。

送臨安守昌公致政還閩（有序。）
公自佐吳興而守滇之臨安。當督府佳兵，公獨否否，輙爲所中，當事者附之。屬大計，太宰持公吳興有善狀，何至臨安云爾？當事不爲白，竟不得免焉。余爲同年，舊歷滇藩，知臨安子民之誦其猶吴興也。且獲商瞿之喜，卽歸閩，足以慰藉矣。
臥轍滇池父老情，擲錢苕水至今淸。亦知太宰明難掩，無奈孤臣謗易成。彈射詎能污白璧，止戈本自爲蒼生。請君試讀于公傳，誰似高門駟馬盈。

壽曾少叅陽白
懸車薇省未言遲，江上蘭蓀結佩時。賜有黄金堪佐酒，里稱白雪好裁詩。朝從衡嶽看南極，春過高陽倒接䍦。漢詔秖今徵舊德，雲霞向與鹿門期。

送都督兪公赴召京師
封成京觀不言功，持節須臾詔漢宫。獵騎何曾嗔醉尉，聖皇先自夢非熊。投鞭大海交南盡，借箸甘泉漠北空。此處營平堪獻策，論兵魏相正居中。

豫章蔡比部數枉騎相過惠示佳什意甚勤厚賦此謝之
三朝拙宦好誰如，一日論交白首餘。孺子向慚高士榻，中郞寧少異人書。客星萬里來天上，劒氣千秋合斗墟。莫怪雲霞詩卷滿，君家原自傍匡廬。

沈純甫自嶺南令見寄至是賦答之
傳書嶺海日相望，握手燕臺喜欲狂。自許風謠齊檇李，更聞詞賦擅長楊。浮雲不改西山色，紫氣長懸北斗傍。同舍故人星散盡，白頭猶說舊爲郎。

春日歐楨伯同劉仲修沈純甫劉子大史元秉康裕卿朱汝修邀黎惟敬及余集李惟寅宅得袍字
薊門春酒瀉葡萄，燕市相逢氣轉豪。出入金門雙彩筆，驅馳滄海一綈袍。稱詩總是千秋事，入計何知萬里勞。東觀西秦俱舊履，漢宮休訝客星高。

春日方允治李千美招余同歐楨伯黎惟敬集城西廣彗寺得無字
莫訝祗園問酒壚，十年萍跡限江湖。辭人竝起盟仍在，計吏重來興未孤。僧飯且教供苜蓿，春光漸喜到蘼蕪。不知休沐登臨日，曾憶尊前舊侣無。

上巳惟敬送余南還因憶壬戌是日諸君韋園賦詩送余守汝南迄今二紀星散且盡憮然興懷口占呈之
馬前春色太蕭條，望裏韋園勝事饒。攜手河梁推二子，倚歌燕市更三朝。花開上巳猶相似，客散中原不可招。回首故鄕殊不遠，五湖深計有漁樵。

入計會秘書黎惟敬自南海至
自君海上臥青山，東觀風流不可攀。劒氣夜看南斗合，金門朝見歲星還。中原萬里周旋地，華髪三朝侍從班。舊侣秖今歸欲盡，寧辭擊筑醉燕關。

次都門戲簡歐楨伯
都門咫尺阻交驩，邸舍綈袍雪色寒。下榻久知延孺子，嚴城寧爲謝儒官。客星帝座如相傍，明月高齋只自看。安得元宵仍弛禁，開尊燒燭坐更闌。

元日入朝邂逅歐楨伯
奕奕天門旭日升，明堂羣吏盡延登。廷中入對慚黄霸，殿上横經讓戴憑。寒色乍高金掌露，春風初解玉河冰。退朝共賦西山雪，猶是江濤壓廣陵。

楨伯惟敬月夜過飲
廿載風塵一晤難，五陵意氣竟誰看。偶逢燕市葡萄酒，何似江都苜蓿盤。彩筆一揮春雪色，明珠雙照夜光寒。倚歌忽憶荆高會，未數平原十日驩。

雪中方允治歐楨伯李于美載酒郊餞賦别
西山雪色照斜曛，授簡離筵得數君。明月乍疑南海至，星辰忽自潁川分。漢京玉樹寒相倚，郢里陽春調不羣。明到欲將雙劒報，豐城紫氣坐氤氲。

過維揚周年兄邀余泛舟南郭登覽
水國淸和乘興時，同人載酒復如期。池臺倒映千尋動，檻榭平臨四望宜。洛苑名花春後放，廣陵豓舞雨中移。吴歈自有周郎顧，不恨佳人度曲遲。

計後南還詣崑會元美廷尉旋赴豫章賦別
艤棹滄洲問卜居，揚帆西下復何如。故人雲臥三江上，計吏朝回萬里餘。總為青山憐去住，相看白髮感居諸。尊前娓娓情難盡，不待秋鴻數寄書。

將赴豫章江上逢胡太史
何年供奉下蓬萊，話舊嚴陵江上來。望氣豐城余乍入，探奇禹穴爾重來。片言難盡山隂興，六月真逢河朔盃。湧坐天風堪共賦，孤帆斜日共徘佪。

吴明卿自梁罷歸賦寄
前席長沙定有無，忽聞季布罷西都。梁園頓覺詞人盡，燕市翻驚酒伴孤。海內我寧爲碩果，山中君莫賦蘼蕪。江潭漁父何勞避，幾度滄浪識左徒。

丁丑入都門適戚將軍餉酒歐楨伯郭建初在坐
緇衣猶自戀綈袍，華髮堪憐計吏勞。太學先生分苜蓿，元戎使者餉葡萄。經傳六舘才寧盡，賦就三都興轉豪。君是郭家諳故事，金臺千尺爲誰高。

黄河道中别吳生
賦别河梁恩不禁，愀然斜日變春隂。艱危未盡秦庭哭，放逐仍同楚澤吟。風雨比來三輔暗，雲霞南入九江深。窮塗豈礙垂天翼，散地偏增玩世心。知己千秋高白雪，論交四海失黄金。相期後會從藜杖，秖恐名山也陸沈。

賦得貞石贈雲間吴比部十一韻
何來片石挺孤標，閱盡滄桑不動搖。五嶽寰中爭𡽱嵲，九峯江上讓岧嶤。補天已就千秋色，障海曾回萬里潮。棊置星辰分碧落，鏡懸日月遞青霄。甘嬰楚刖明投璧，恥受秦鞭幻作橋。古冶自堪成鐡劒，他山猶可治瓊瑤。芙蓉獨秀誰爭麗，松栢相依也後凋。漱齒淸風高百代，觸膚霖雨徧崇朝。論交萬變心難轉，比介三公勢不撓。承柱明堂綿玉曆，支幾青漢挂冰綃。奇聲賦擲天台動，王氣書探禹穴遙。審樂正逢吳季札，并將擊拊和虞韶。

奉送太宰楊公西還十九韻
跌蕩天門旭日升，縱横龍變與雲蒸。時才五鹿名虚籍，世業三鱣兆有憑。啓事朝濡雙掌露，齋心寒映九河冰。節宣北斗天喉舌，總領文昌帝股肱。抗議外庭推汲黯，延賔東閣謝孫弘。兩朝扈聖趨丹禁，廿世臨戎老白登。魚水明良方遇合，滄桑歲月忽因仍。挂冠鄒衍飛霜市，廻馭文王避雨陵。安得箏歌明謝傅，欲從劎字問韓稜。傾城供帳青霄滿，入晉河山紫氣增。顧命詎能忘玉几，流言應自感金縢。萬邦黎庶思重起，九廟神靈在中興。田里本非明主意，風雷行見詔書徴。卽看麟閣圖充國，曾向龍門御李膺。顧眄一朝投白璧，蹉跎千里附青蠅。匏瓜久繫翻相笑，碩果猶存敢自矜。拂袖五噫辭漢闕，抽毫七發愧枚乘。出爲小草元無益，積似前薪任見凌。誰復黄金收駿骨，且將華髪寄魚罾。

奉寄淸源鄭山人十韻
聊城一別歲頻徂，海北天南悵望孤。入趙荀卿稱祭酒，如卭卓氏擅當壚。林中爽氣生談麈，座上狂歌擊唾壺。自度新聲調樂府，偶從奇計借兵符。他鄕尺素來千里，舊業扁舟傍五湖。不盡壯心驚老驥，欲傳玄草屬童烏。賈餘轉覺揮毫健，濟勝寜煩賜杖扶。寥廓久知身是客，飄零惟與酒爲徒。一官愧我同雞肋，萬事輸君得鳳雛。更道臥游情不淺，因風遥寄武夷圖。

卷十一序送劉大夫秉卿守常德序往父老云先歸安令安菴劉公之賢也旣巳私心異之又聞