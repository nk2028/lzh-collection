南江詩鈔卷一
喜晴次周孝廉筤谷（震榮）韻
霽色開龍岫，憑高坐草亭。雲歸千嶂碧，月上萬松靑。鷺羽衝煙澹，鳩啼喚夢醒。何當一瓻酒，來問太玄經。

六月十三夜周衡齋（助瀾）先生畱飮對月分得明字
藴隆逼三伏，鬱火雲峥嶸。經閣迥虛敞，薄暮涼風生。我來問奇字，巨鏞叩鏗鍧。解衣任疎放，置酒臨前楹。舉頭天際月，已麗朱簷甍。於時大火中，金餅漫欲盈。微雲絕點綴，皎鏡光太淸。直疑積水浮，晃漾秦珠明。參差雜花卉，荇藻紛縱横。雙柏最奇古，倒映龍蛇縈。屋角露遠山，絕嶂饒孤撐。江城耀金碧，煙靄凝瑶京。拍手呌奇絕，一樽還自傾。虛堂滅華燭，几席增晶瑩。歴歴衆星轉，飄飄絺袂輕。更闌欲分手，瞻顧餘深情。

月夜衡齋先生招沈補山（元勳）彈琴因畱小飮分韻得琴字
對酒陪中散，良宵聽鼓琴。蟹行沙渚遠，雁落楚雲深。皎鏡空庭月，沖和靜者心。曲終輪影轉，風樹繞淸音。

十八日同周蘅齋先生徐藍塍（炎）丈張羅山（廷枚）樊中潭（燿碧）攜酒過曹秋漁書齋
爲踐登山約，攜樽得得來。納涼銀杏樹，泛酒白蓮杯。山靜棊聲細，江平帆影開。解衣任眞率，高興坐莓苔。

其二
蒼然暮色起，斜照亂峰開。啜茗風微入，論詩客未回。薄雲巖下合，新月蚌中來。歴歴雙城路，江橋首重迴。

苦雨
經時頻苦雨，秋半復淒淒。雲重千峰失，潮横兩岸齊。荒階蜻蛚語，深樹鵓鴣啼。日暮南樓外，蒼蒼望眼迷。

病起
病起登高去，秋深萬象淸。雨餘千木瘦，潮落半江晴。平野浮霜氣，空山落雁聲。緬懷同調者，何限碧雲情。

旅館有懷
暮風蕭颯動疎林，獨對寒檠思不禁。旅舍三朝聽雨客，庭闈百里倚門心。雁沙渺渺畱痕淺，雉堞泠泠報漏沈。明向吳山高處望，越州一片白雲深。

雨後見月漫成
吳山細雨日廉纖，誰復衝泥步廣檐。蝸角昨朝初對壘，冰蟾今夜忽開匳。澤濡積蘚猶含潤，風帶淸霜已覺嚴。庭外西湖近咫尺，濛濛煙樹遠山尖。

二十六夜風雨泊舟曹娥江口占
搏風萬里捲雲堆，一葉輕舟滯水隈。檢點行蹤堪一笑，浙西飛雨帶歸來。

其二
孤篷靜夜擁衾寒，蠻觸紛紛指一彈。孝女祠邊然燭坐，枯乗風戰葉聲乾。

與楊大以立（執禮）夜話
今夕爲何夕，三人話夜長。殘更一卮酒，寒月滿樓霜。淪落他鄕客，蕭條久客裝。君今故里去，吳越各參商。

懷金源醴（三俊）同用州字
朔風挂席渡蛟州，翁浦盤陀攬勝遊。日落梅門鯨浪靜，空靑珥赤照雙眸。（用吴淵穎詩中語。）

其二
春來貳室足淹畱，絕㠀荒城枕碧流。唯有四明長在望，應懷舊雨憶姚州。（舟山孤㠀懸隔海外，惟四明以四百八十丈之高屹立天半，常入望中。來書有云「東望四明，神情俱注」。）

早春對雪用歐陽體簡周大紫藩（宗樞）周二起凡（宗杰）兼懷金三源醴
去年雪瑞表盈尺，郊原冉冉長麥芽。新年天氣忽驟暖，園林馥馥舒梅花。輕裾單祫頗適體，鷫鷞底用稱紛奢。豈知陽亢陰則伏，一寒一暑相交加。穀日鯨鐘欲破曉，阿香拍格喧雷車。淸晨懍㤡朔風緊，參差雨腳森如麻。瓦溝淅瀝暮飛霰，飄蕭響雪鳴簷牙。連朝翦水斷復續，萬里漠漠同雲遮。整斜疎密各有態，包羅委瑣紛無瑕。光搖燈市彩山眩，聲咽畫鼓漁陽撾。披離修竹拂茅壁，侵陵弱桺敧平沙。三江水寒凝洛澤，四明峯迥迷谽谺。吾聞春雪不到地，巨然畱畫空矜誇。孟陬胡爲亦封野，依然明耀臨千家。乃知滕六最變幻，散彩翻使春增華。回溯已冬集經閣，一堂白戰人無譁。石光敲火越二載，茶槍藥褁爲生涯。春來頗覺暢懷抱，況對寒景饒淸嘉。揮毫呵凍欲尋約，素心不見徒咨嗟。兩周才力㜶軾轍，定盤硬語吟尖叉。經過擬飮葛三酒，招邀欲設陶公茶。兼憶金子客海外，淸音直可追瓠巴。幾時乘興來越水，輕舟棹轉聲軋鴉。東膠咫尺苦泥濘，滃洲更覺程途賖。何不化作雲龍共追逐，相與銜杯對景吞流霞。

海市六十韻
沛澤環山縣，枌榆近水鄕。時平瀾靜謐，望遠海汪洋。百怪森羅列，羣流浩渺長。蜃樓多瑰異，海市越尋常。偶見神應眩，頻看意不忘。奇觀眞至幻，寫狀最難詳。輕暖陽春老，瀰漫積霧黃。氣蒸疑酷暑，雲慘掩初暘。元象迷煙靄，波光接顥蒼。鏡平連若木，練淨挂榑桑。負重鼇擎柱，淩虛鼉駕梁。濳蛟騰寶氣，靈蚌吐奇光。田訝麻姑變，天疑壺叟藏。依稀開世界，恍惚闢疆場。紅映鴛鴦瓦，靑浮薜茘牆。回環明畫檻，冥洞啟蘭房。簾捲鰕鬚動，簷高雁齒裝。列屏看翡翠，繞砌擁琳琅。泉室珠爲帳，虬宫玉作堂。瓊漿瑪瑙盞，冰簟象牙牀。執旆呼風伯，推車喚阿香。褊𮖽金埓馬，炫耀繡襦裳。朱袖分花翠，鮮裘重鷫鷞。爲誰歸市急，幾處趁墟忙。仙侣風華客，龍姝窈窕娘。珊瑚輝閃閃，火齊影煌煌。水碧時攜弄，明珠遠寄將。馬人時往復，蜑戸與徜徉。泉客鮮明服，鮫綃淺澹妝。升沈看縹渺，瞻顧屬微茫。訝許遊金谷，還疑入錦坊。綺羅勝漢苑，燈火似西涼。雲路三千極，鵬程萬里翔。傳聞多奥衍，雅意望懷襄。憶昔蛟川役，追隨海澨傍。寶山曾眺覽，雉堞喜瞻望。羣岫羅羅髻，平沙漠漠霜。浪高迷略彴，風定集艅艎。閩客魚鹽利，紅夷玳瑁相。檣烏分兩背，舟鷁散千行。百道餘霞勢，中天澹日光。雲濤遙合併，村落忽昭彰。形象看明滅，樓臺任抑揚。恒沙問摩勒，法界想空王。照眼眞還幻，披襟喜欲狂。始知天浩蕩，不道語荒唐。遙指排雲出，眞思駕葦杭。羈栖一别後，迢遞十年強。偶作句章客，閒遊歴海塘。衞城登埤堄，銀坑上高岡。川后波澎湃，天吳勢蹶猖。石華晴雪散，鐵扇朔風颺。應禱慚蘇叟，雄才愧木張。懷奇空眇眇，念舊獨悵悵。有客談元理，爲余賦遠方。神州騰楫馬，瀛渤駕風檣。蹻足淩三㠀，迴晲覽八荒。曁頭開富麗，閣勢聳堂皇。目覯神蕭爽，心遊氣激昂。淩雲推作手，才思拓紘滄。

題某行看子
琉璃萬頃鏡新磨，涼月初添穆穆波。何似孟家亭子上，澹雲疎雨見銀河。

其二
跨海寧須片席風，乘槎欲問斗牛宮。羣仙幾輩排雲出，玉闕金臺杳渺中。

春郊懷楊大以立
碧雲遮野岸，綠水繞江城。曾與君遊處，今傷我獨行。花殘啼鳥緩，山遠暮雲橫。春色眞無賴，憑高不勝情。

夏日湖中雜興
空濛山翠望偏遙，明鏡流中蕩畫橈。一路荷花三十里，晩風吹上定香橋。

其二
蕭蕭襟袖透颸涼，村店靑帘是處颺。記得杼山淸句好，荷花世界桺絲鄕。

寄懷金三源醴
久作餘杭客，懷人隔海天。旅程淹日月，歸夢各山川。暮雨聞啼鴂，深林聽杜鵑。蹇修空脈脈，微尚若爲宣。

其二
我唱吴中曲，君爲會上吟。都將短長調，引出別離心。鶴怨南雲迥，鸞驚夜月沈。海風吹不斷，飛度甬江潯。

其三
翁浦接胥洲，君今三載遊。夜潮雙峽合，朝日萬峰頭。聞有神仙窟，珠宫白璧樓。星槎應問渡，拂袂挹浮邱。

其四
桂樹山中直，繁英月下飛。應追攜手好，莫惜賞心違。遠岫浮空碧，澄潮澹夕暉。閒庭秋草綠，公子定言歸。

雪霽有懷楊大以立
雪光皎潔照雙城，三徑蕭然廢送迎。殘臘深宵金餅麗，故人新句玉壼淸。紅梅映水横疎影，白雁穿雲響遠聲。占律已知春信近，聽鶯花下擬聯盟。

曉次錢淸江
雲木參覃曉景微，錢淸江上雨霏霏。低迷麥秀迎風綠，萬頃平疇野雉飛。

其二
一葉扁舟破浪花，竹林深處見人家。煙村知是蕭然（山名。）近，綠黛春風過若耶。

固陵旅舍月夜聞笛
一聲江上笛，吹破碧雲陰。明月半輪影，羈人千里心。天高歸雁落，海近臥龍吟。此夕庭闈夢，先期到武林。

固陵曉行
肩輿行曉路，入望固陵寛。吳越雄圖盡，方王舊壘殘。山深畱臘雪，江遠激風湍。沽酒靑帘近，三杯解宿寒。

寄家書
鄕樹重江外，春來影尚寒。病餘思作健，客裏勉加餐。山湧層雲白，湖涵曉日丹。殷勤藉雙鯉，一爲報平安。

立春日曉晴登吳山十二峰望江
羣山環武林，遠近聳羅髻。紫陽挺危峰，秀擅東南最。三年别越州，目想層雲際。茲來屬孟陬，宿雨崇朝霽。閶闔迴春陽，澤國消陰翳。駕言蠟雙屐，古路雲根細。岡草披和風，帶露沾衣袂。遙見石丈人，昂首迎路次。爲憐太瘦生，顧影頗相類。風磴羊腸紆，林梅羅袖媚。絕頂擬攀躋，惆悵重門閉。瞻此十二峰，掃莓聊小憩。直視海天空，風檣浮芥蒂。一綫轉層瀾，瀉向天河外。陰陽走兩丸，中央互涵蔽。聲奪岳陽潮，氣吞雲夢勢。仿彿神女來，煙霞擁珠翠。我本嶔崎人，夙負向禽志。椒蘭佩徒紉，芰荷衣未製。眷此吾州山，一縱千里睇。仙閣飛來峰，請俟避暑至。

燭花次徐丈藍塍韻
爲問燈含蘂，何如燭耀花。玉蟲輝獸錦，金粟透蟬紗。裳醒宸妃榻，蓮迴學士家。盤疑生火樹，莖訝綻銀花。不夜枝長亞，先春瓣早華。薪傳應藉草，膏染自培芽。案轉琵琶合，筵披芍藥斜。瀛洲傳珥筆，照道五雲車。

上元月夜有感
新月今宵滿，山窗只獨看。波光兩湖合，樹影六橋寒。樓迥金輪近，城寛火樹攢。鄕風憶說餅，把酒話團圞。

客舍喜張二淳初（羲年）見過
羈愁無次第，鄕思繫蘭陔。山外春陰薄，佳人日暮來。書傳雙玉鯉，春贈一枝梅。（時得家書及周二淡人近作。）斟酌尊前喜，燈花昨夜開。

其二
吳岫盤空翠，相期伴索居。江湖隨地闊，星月照簷虚。竹屋容高臥，松窗宜讀書。破愁懷夙好，風雨轉憐渠。（謂淡金人曁三源醴。）

吳山小徑梅花盛開用張淳初韻
古路獨行客，相逢縞袂仙。香淸半湖水，影瘦夕陽天。標格邀誰賞，芳魂默自憐。春風偏護惜，不乞（上聲。）買花錢。

吳山道院雨中望西湖用王阮亭望湖中法華漁洋諸山韻
我昔居西湖，身入畫圖裏。茲來客吳山，直視空靑水。春雨暮霏霏，錯落疎梅蕋。杳靄空濛閒，煙光淡城市。淰淰靑絲縑，戎戎白蹢豕。幻態何迷離，中有玄虛理。濃霧忽横空，水墨屏風比。亂峰去若迴，溼雲行復止。一氣化三山，吞吐相終始。生平經行處，到眼翻疑似。始知明聖湖，雨景更奇詭。山水含淸輝，因風落畫几。寧須嶽雨霑，收拾靑鞵底。嘯傲淩滄洲，君言且休矣。

武林織機坊有梅百餘株花時觀者相屬予惜其混迹塵埃殊失冷蕋疎枝之性詩以嘲之
武林城南春事早，亂插梅花向晴昊。新妝豔態搖春風，織機坊裏香雲繞。沈沈院落帶疎煙，砑光白紵相新鮮。縞衣夢覺羅浮遠，芳信飄零落人海。貞心應化杜鵑啼，羞向東風開蓓蕾。君不見百物浮沈無定時，朱門蓬戸互遷移。寒香苦憶吳山好，竹外斜陽見一枝。

無題八首
家近長干十二橋，娉婷不嫁度芳朝。畫奩此日餘金粉，繡戸當年買翠翹。太守昨迴靑雀舫，參軍曾挽紫雲髫。相逢恐少同心客，東郭西溝見兩樵。

其二
五角迢迢映六張，蹇修欲度水雲長。香痕幾見窺韓掾，花片何曾逗阮郞。誰種白榆畱客住，空調金綫爲人忙。翠篁日暮愁相望，不解逢時豔冶妝。

其三
羅襪香蹊蹴軟塵，相看誰是比肩人。只憐瘦骨支清夜，爲惜濃花病早春。新水寄將函畔淚，遠山愁似鏡中顰。如何洞口芳菲在，不見仙航再問津。

其四
好事何期與願違，芳年待字重因依。諸姑對鏡裁文褓，小妹當窗理嫁衣。谷口羊歸雲漠漠，門前棗煖日輝輝。香牀好倚無心倚，怕見鴛鴦枕畔飛。

其五
半年耽病謝臙脂，爲見春光感歲時。欲采碧桃匀粉面，擬攀金柳比腰肢。草閒撲蝶無人見，陌上分襟有夢知。不那雲廊逢阿母，嗔兒懶慢笑兒癡。

其六
金波穆穆透窗紗，誰識殘妝簇晚霞。未免有情占鵲喜，可憐無語數燈花。魚盤繡闥含金屑，蘭煖雲房透玉芽。翠鳥縱啼秦吉了，芳期猶待七香車。

其七
春雨春風惹恨多，妝臺猶自畫雙蛾。南樓枉用薰蘭麝，東里何心競綺羅。自有知音房仲律，豈無悔過竇連波。懊儂翻作河洲曲，畱與心歡比枕歌。

其八
瘦影寒姿默自憐，底須獻笑市門前。馬頭雲遠胡曼合，蠶尾春深綵纈懸。無可如何花拂雨，誰能堪此月當筵。鵲橋猶喜秋期近，好共星郞度漢躔。

題風竹圖
翛然素壁横修影，誰寫篔簹三兩株。憶向四明溪畔見，風枝雨葉囀山鴣。

出淸波門泛湖過第四橋迴眺
春雨點湖波，瀲豔澄如鏡。四山新翠流，羃䍥朝煙淨。步屧出淸波，行春試游泳。小舟如缺瓜，畫槳波心競。嫋嫋桺含稊，淰淰蒲生迸。空濛萋蒨閒，彫檣屬高凭。新沐出層巖，澹洗朝妝靚。碧玉納靑蘿，詄蕩中流併。雲移第四橋，龍偃沙隄横。爲憐勝景移，不覺川程夐。到岸更回眸，欲去情猶凝。山水含淸暉，雲日相輝映。三歎謝公言，何人繼高咏。

沿山徑至寶掌橋小憩
舍舟陟廣途，逍遙展予步。娉婷西子湖，凝妝待回顧。遙山出晴雲，霏霏如擘絮。千重修竹林，一徑蒼松樹。茅舍帶疎煙，崇岡引輕素。蹊曲架危橋，渺渺行人度。寶公迹已遐，緇流緬非故。想見密林閒，野鶴雲中騖。大道湧金碧，亭臺難具數。愛此谿㵎聲，八解淸流注。恍入四明山，蠟屐披雲霧。何處移白龍，靑天飛瀑布。曰余羈疎瓠，懷鄕積悃慮。一水抱雙城，頗協滄洲趣。對景憶家園，撫檻重容與。僕夫遠有期，相招卽前路。

遂由見心亭至上天竺有懷蘇文忠公
白雲峰頂迴，乳竇泉聲續。孤亭出中道，淸景供遙矚。旃檀被體香，嵐翠霑衣綠。踏閣復攀林，言造三天竺。法宇結層陰，雲嵐逗嘉木。松檜何蕭蕭，依稀露薝蔔。曾聞白衣仙，選夢來深谷。如何楊枝雨，變作扶桑旭。物理任推遷，玄機有盈縮。我思蘇長公，曾就繩牀宿。神光出寶髻，山臺畱往復。當年雪霽時，過溪飛屑玉。至今宿雨晴，望古懷芳躅。千載空相思，騁望傷春目。

轉之靈隱飛來峰坐山亭觀冷泉放水處
飛鷲落空中，吐爲靑菡萏。錯落散華趺，亙地靑螺點。想從風雨移，或被蛟龍撼。我向天竺來，山路雲衣斂。欲入靑林巖，徑曲光疑闇。古洞森幽祕，穿漏紅霞瀲。妙相具莊嚴，慧理畱深鏨。巧匠琢山骨，經營頗慘澹。好事移眞伽，轉使嘉名掩。（飛來峰石佛爲六朝僧慧理所鑿，見《咸淳臨安志》。後人誤爲楊璉眞伽開鑿，多毁去石佛面目，田叔禾有《誅髠文》、方棠陵有翻案事，皆誤也。）緣磴入靈橋，冷泉入淸覽。皎鏡無纎塵，風迴白玉簟。寧須荇藻浮，映月生碧毯。前期憶向禽，淩虛發遐感。相逢恨苦遲，欲去情猶歉。有如好饞人，當餐多顑頷。他年擬結茅，瀟灑脫名檢。

入雲林寺望北高峰
招提倚晴翠，攀蘿入雲林。但聆山水籟，不聞鐘梵音。環堦栝子松，拔地回陰森。海眼決流泉，玲瓏鳴玉琴。寒巖宿積雨，廣殿生春陰。高峰耿北峙，傑閣臨崎嶔。湧吐檀几前，空際呈瑤簪。憶昔句漏公，對此疎煩襟。想當淸秋夜，中有孤猿吟。風送海門潮，法宇涵昇沈。兩湖互掩映，綠綺生華衾。月明拾桂子，涼夜期重尋。

將歸姚江畱别宗叔景伊贊程
滿挂風帆趁曉晴，因依兩月若爲情。茶籤藥裹關心切，綠蟻紅花照眼明。此日練波催送鷁，何時金縷聽遷鶯。仲容敢詡靑雲器，慰藉深勞阮步兵。

留别族弟載堂
吳山越水信迢迢，鄕味方言慰寂寥。疑是新豐移舊社，枌榆未覺望中遙。

其二
朋樽射覆款深情，對几聯詩夜景清。别後思量忘不得，樹橫花亞月三更。

武林歸興十首呈徐丈藍塍
落拓吳山兩月餘，武林春事近何如。雨絲風片垂楊影，爲送新愁到客居。

其二
螺子岡前夕照曛，河隄春水綠沄沄。分明馬遠圖中見，一角西湖對碧雲。

其三
湖頭春信到花叢，帶雨凝寒綻小紅。欲識東君培護意，不敎容易嫁春風。

其四
芳期新數閏中和，無賴春光逐逝波。記得錢江初問渡，試燈影裏聽笙歌。

其五
吴岫登臨首重迴，越江天遠白雲堆。春來慣滴思鄕淚，自接家書轉怕開。

其六
蕙江風煖競芳菲，紅杏花開碧蘚肥。應被子規林外笑，故園春好不思歸。

其七
東風料峭敝裘寒，病骨稜稜束帶寛。珍重徐公頻慰藉，魚羮筍版勸加餐。

其八
偶託新詞窈窕娘，敝裾敢望報雲襄。澹懷自合推前輩，許奏盈盈入畫堂。（先生見和《無題》詩八首。）

其九
女蘿幾見附喬林，奬借偏勞長者心。此日花前彈别鶴，之罘深意寄鳴琴。

其十
爲憐耽病度芳春，空憶三橋煙景新。寄語西湖莫相負，須敎秋色倍還人。

代人賦貞女詞
宛轉孤鸞操，淒淸素女琴。斷絲千里信，抱木百年心。越水寒風勁，燕山夜月深。冰徽標苦節，三曡有遺音。

其二
迢遞金沙路，心期素雨迎。作羮晨膳絜，授紡夜燈靑。合著彤闈史，先傳樂府聲。漫勞朱秀水，重爲溯源貞。

和張叟蓋翁（果）自題詩集元韻
編年檢點一囊詩，大雅扶輪若箇知。鬚鬢雪霜猶作客，江湖瓢笠總相隨。可堪元亮長歸隱，自笑蘇公不合時。賴有琴樽消磈壘，錦山高處吐新詞。

蔣振菴先生（志鐸）見和前詩卽賦奉酬
敢因繪素許言詩，蒲柳深慚國士知。泰岱中天千嶂繞，月華當曉一星隨。九還丹就沖霄日，五色花生照夜時。座有龐眉老尊宿，吹糜同聽碧霄詞。

臨安九日登高詩次蓋翁先生韻
光騰東璧射雲樓，不比靑黃笑柳牛。九日萸樽思醉客，萬山楓葉早鳴秋。錦袍玉帶堪懷古，酒伴詩朋合解愁。舊是髥蘇畱咏處，玲瓏水調韻悠悠。

其二
宣文已徧玉山樓，問俗應添五牸牛。山色當窗遙送翠，春風滿座不知秋。孟桓定續龍沙賦，方謝休歌竹屑愁。誰把芳蹤追戲馬，鳴琴三曡更悠悠。

其三
龐眉居士約登樓，點綴霜毫笑畫牛。錦樹婆娑畱霸國，商聲清脆感深秋。佩萸囊在仍佳節，擊鉢詩成破旅愁。三影三中傳秀句，碧雲明月兩悠悠。

其四
扁舟憶别望京樓，一曲華陽感飼牛。人乍抛離槐省夢，天敎瀟灑錦城秋。幾看玉勒歌三節，合向銀蟾咏四愁。欲采黃花壽陶令，羊求開徑自悠悠。

其五
四明深處聳煙樓，時把奇書挂角牛。瀑布迸珠常作雨，石窗蟠樹不禁秋。蘋洲記向前江别，菊磵渾忘故國愁。寄語劉樊休笑客，錦山苕水倍悠悠。

臨安縣齋雨中作
周遭嵐翠拂城隈，石徑秋深長碧苔。千嶂横排雲氣合，萬松爭送雨聲來。近聞葉縣弦歌接，舊憶金堂戸牖開。曾是錦衣歌舞地，野花陌上重低徊。

寄懷族叔景南
竹林我愧阿咸淸，官舍相依醉步兵。紙牖松棚憐遠客，酒闌燈灺坐深更。窮愁倍激長途志，風雨還添故國情。生計欲從宗炳問，鄕關翹首憶同聲。（謂交木、靖區兩從叔。）

憶弟
鄕路千山外，秋生積雨餘。衣裳能自理，寒煖定何如。祖德傳槐里，家聲在素書。明年思負笈，相伴事經畬。

懷沈五補山
姑射仙人冰雪姿，天然丰韻浄臙脂。披霞若解憐湘浦，夢雨何須歴九疑。菱蕩魚莊成獨往，碧梧紅豆費相思。畫眉深淺今何似，珍重天寒倚竹時。

和何粲亭明府生日感成四首元韻
軟紅塵涴是今年，點檢遊蹤一惘然。身到碧城闌十二，夢迴蓬㠀路三千。彩箋舊憶江頭雪，藍筆難描雨後天。一局敲碁堪永日，箇中勝著定誰先。

其二
征途滋味飽經諳，津桺官槐是處探。人換葛衣猶冀北，山含秋氣入江南。登樓敢詡雲閒陸，載酒新開菊徑三。欲向琴樽依茂宰，霜毫應許伴唫簪。

其三
茅屋西風憶著書，南村素景稱幽居。斜陽樹裏聞吹笛，紅葉灘頭喚賣魚。淺水暗移靑篛舫，暮雲深護紫微車。蘿莊擬乞廉州畫，平遠秋山展卷餘。

其四
圜橋聽講昔年論，大令衡經見道尊。翠幰雨隨鳩喚婦，畫簾香散鶴生孫。家傳中祕圖書幌，人護新陰桃李根。奉几幸聯蘭譜舊，槧鉛端合詣潘園。

題張（羅山）晴窗審帖圖
槐陰兔目紛毚毚，叢生花草不可芟。何人瀟灑坐此室，琳琅萬軸開松函。摩挲新舊金石蹟，消釋溽暑超塵凡。古來法書亦無數，周秦以後多鐫劖。年深豈免漸殘缺，碑碣零落畱空巖。雨淋日炙就埋沒，嶔欹顚倒何磛碞。誰爲剜苔剔蒼蘚，紙本響搨金薤緘。在昔袁昂善評鑒，定厥甲乙分玉瑊。或傳江左李嗣眞，窮源究末輔頰咸。後來論斷亦代有，出奴入主徒呫喃。張君嗜古入骨髓，意與世俗殊酸鹹。上窮山岳下石室，牙籤錦贉寧傷饞。甄别肥痩闢奥窔，區分眞贗森精嚴。新題㡧首跋紙尾，雙眸炯炯神明監。爲倩妙手作圖畫，高情卓識淩嶔嵒。玩罷使我三歎息，物聚所好由至𢜩。安得從君數圖錄，雲窗披覽中心忺。日斜諦視不知倦，庶免蠹蝕痕纎纎。

歸舟呈張丈蓋翁
歸舟出霅溪，迴望岡巒色。葭岸起秋聲，溪流静如拭。濛濛細雨來，漠漠寒煙織。俄看新月生，已覺棲禽息。流連文酒宴，傾心去彫飾。諸公愛淸遊，飮酒稱溫克。何期踏雪鴻，追陪共攀陟。座有白髮翁，高文足矜式。脩綆旣深沈，雕蟲蒙記憶。願垂白玉篇，用佩黃金勒。

霅溪曉泛
杪秋尋遠山，駕茲川路永。四水合澄流，疎桺霑秋影。積素冒前津，朝霞覆高嶺。雲開見道場，登高時引領。

登礪山
山石巃嵸行徑微，崇朝一角淩煙霏。鳳皇垂翅不飛去，金支翠羽明珠璣。我來登眺日重九，紫萸囊佩翻朝暉。俯視郭外樹如薺，靑楓霜薄紅葉稀。水田兆坼秋穫近，平疇都學僧袈衣。峴山何山互出沒，如髽兩髻相因依。十萬人家繞溪㵎，浸盈碧玉滄波圍。吳興清遠山水窟，眼明秋日遙瞻睎。忽憶去年上奎閣，當筵落筆華箋飛。功臣山古帶雲白，將軍樹在傳衣緋。雄圖霸略不世出，黃雞罷唱生嗟欷。石光敲火纔一瞬，又看橘綠紅蝤肥。尋山載酒且快意，陳跡只共雲煙揮。此山絕頂見震澤，琉璃晃漾連雲圻。傳聞一舸下春水，五湖人去畱漁磯。伊誰胸涵三萬六千頃，大文傾瀉無停機。登高作賦掞麗藻，直與滄江浴日爭光輝。

題施定菴（紹闇）先生溪山垂釣圖
先生大隱隱城市，山水淸心寄綠綺。柯山夢醒橘枰開，手談小試神仙技。朅來相遇臨湖城，官含晨朝隨杖几。雲凝琴曲生羅紋，燈落碁聲散花蘂。瀟然示我一幅圖，垂綸兀坐溪山裏。鹿皮冠脫輕襦披，頰上添毫見神理。始知靜者心多妙，寓物隨形得奥旨。山徑應逢王質碁，溪邊定釣琴高鯉。笑取筌蹄罫上開，如聞流水絃中起。會心只在竿綸閒，琴奕何曾分彼此。我亦煙波澹宕人，靑鞵布襪舒天眞。南風不競戰常北，手中荆棘生嶙峋。見君此圖三歎息，那能高步超常倫。琴操奕品姑有待，相隨願釣桐江濱。

乍浦謁蔣振菴先生將歸阻雪施定菴先生爲彈平沙一闋賦此畱别并謝振菴先生
挂帆落澉浦，問字趨軒楹。官齋政靜少塵事，退衙鳥雀來歡聲。臘月寒聲動三陌，雪花亂點疎梅白。海天一帶隔姚州，柔櫓輕舠行不得。韓公款接楊之罘，繞鞭笑抝珊瑚鉤。爲邀上客理徽軫，七絃指上凝淸秋。一彈再撥靈雲會，歴落簷箏縈繐帶。圍爐四座寂無言，山谷空虚傳至籟。楚天迢遞飛煙鴻，平沙漠漠瀟湘中。翺翔欲下不卽下，銜蘆結陣淩横空。指轉絃迴纔一撇，歘見層雲落霜翮。淒淒切切有無閒，洲葦蕭疎花帶雪。須臾嗈嗈相和鳴，空中無影如無形。聯翩踏雪不畱爪，九疑杳渺衡山靑。此時積霰凝高樹，杲日無光澹流素。高曠能教海水寒，沖和豫見陽春布。四明歸客心幡然，石尢風阻嚴冰天。尋聲恐是思歸引，顧曲疑流三峽泉。天池願駕琴高鯉，不耐琵琶佞人耳。潯陽江遠月茫茫，空惜使君耽北里。先生莫謂知音難，嵇心羊體畱人閒。七十一宮訪龍趙，河南房相憐庭蘭。明發白沙洲上路，舊是鴟夷繫舟處。吴歈越調滯人多，猶想餘音淸繞柱。君不見琴渡風流靄暮楊，聚星白戰分詩槍。對雪聞琴感知遇，髥蘇千載念歐陽。

贈朱丈錦揚（應）
朱公磊落嶔崎客，越水吳山十年別。千里驅車三晉遊，一朝南下通河驛。九曲河隄桺幔靑，關津月黑雨冥冥。酒闌燈炧數遊錄，雄談夜撼蛟龍驚。當年一騎滹沱道，井陘古塞生煙草。滿路槐花帶雨黃，平原槿樹含霜早。看山直上太原城，極北雲峰照眼明。狐突山前春試馬，臺駘祠畔夜吹笙。太行萬曡當人面，玲瓏削出開天限。急磴危梯駿馬嘶，不見孫陽淚如霰。雲中八水浩瀰漫，曾隨漢使窮河源。映帶晉祠縈碧玉，飛流千折下桑乾。雁門一綫通天咫，斷蓬驚礫迷沙沚。窮秋雪沒錦鞍韉，凍折剛膠寒墮指。有時策蹇上高岡，有時臨渡問舟航。最是西風汾水雁，動人歸思憶江鄕。代州西下趨寧武，鐵㦸沈沙雷破鼓。將軍戰處陣雲低，碧血千秋涴黄土。古廟題詩苔蘚侵，慷慨如聞變徵音。白日斷虹生怒氣，悲風苦雨動哀吟。大谷蕭條慘徒御，愁來吊古知何處。晉藩代邸俱銷沈，隋殿唐宮盡禾黍。御槐衢桺入衰秋，虎圈鷹坊成廢邱。此日王孫感靑草，昔時帝子擁朱樓。採藥何須入王屋，深林步屧懷芳躅。長吉嘔心拾錦囊，子美披襟滿靑竹。翠管横吹寶瑟張，一彈中夜奏淸商。塡詞繡幙張三影，問字朱闌謝四娘。流黃莫謂逢迎杳，振衣若箇稱同調。考古曾銘后土詞，宣文空憶西河敎。羅含疏物陸璣刪，殊方草木總能嫺。雌兔迷離雄撲朔，土花斑駁鳥緡蠻。今年遊倦平原里，仍書驢券來燕市。回頭笑看晉陽山，天空樹斷浮雲駛。山水奇懷入見聞，可堪失意似劉蕡。繞鞭醉别他鄕月，挂席遙看故國雲。下淀停橈當此夕，偶披蒲扇論遊蹟。推蓬欲遣雨師收，把琖定呼明月出。我亦逍遙慕遠征，模山範水具深情。三山思逐宗司戸，五岳將隨向子平。聞道山川長不改，雄文勝迹遙相待。還期揵戸三年餘，再試遊車萬里外。漕河便挂一帆風，小舟直渡越江東。願陪綠玉蒼笻杖，來往丹山赤水中。

送別
斜陽古道接通津，殘柳殘楊不當春。送别重經攜手處，感懷原在賞花辰。祗憐芳草迷前渡，合寫靑山贈遠人。還與梨雲畱後約，明年相望曲江濱。

姚江櫂歌一百首（存七十三首。）
一灣沔水漾晴空，蒲幅能禁面面風。欲向寒煙尋鳥道，滄波浮出玉玲瓏。（《水經》沔水注：「江水遶餘姚縣城南。《山海經》郭注：『浮玉山在句餘東。』謝靈運曰：『在餘姚鳥道山北。』」）

其二
菊磵疎寮俯綠波，巢痕猶指舊煙蘿。杜鵑花發淸明近，齊唱江湖第一歌。（宋詩人高翥字菊磵，所居爲信天巢。其寒食詞載《江湖集》，至今士女皆能歌之。）

其三
魚羮菰飯擅風流，紅蓼灘頭自放舟。風雨不須披鶴氅，笠簷簔袂一身秋。（明景德輝赴召旋里，宋景濂送以詩曰：「風雨魚羮飯，煙霞鶴氅衣。」）

其四
蕙蘭花發鯉魚肥，漠漠澄江桺絮飛。莫問五湖煙水闊，緒山西去有漁磯。（《水經注》：「江水逕緒山前。」）

其五
輕帆東鶩曉煙開，卻繞咸池去復迴。特恐奔湍畱不住，五丁飛送蜀山來。（陸游《入蜀記》：「蜀中有一山，缺其半，與餘姚江濱山相似。」《柳待制集》：「姚江東去蜀山靑。」）

其六
黃令橋頭好放船，鳴禽聲裏憶歌弦。儂有魚罾保鄕里，不傳嘉話到西川。（《水經注》：「江水又遶黃橋。」黄昌事見《後漢書》。）

其七
月直江橋自在行，柔橈依約浪痕輕。衝風冷笑姑蘇客，三峽瞿唐枉自驚。（王穉登《游越記》：「逆水衝風，由江橋而東上，雖三峽之險不過是。」）

其八
依然橋勢斷虹浮，千尺江波一葉舟。半璧卽今誰剝蝕，擗垣空掩薜蘿秋。（《蔣閎士集·餘姚縣城》詩：「城形雙璧合，橋勢斷虹浮。」）

其九
鯖魚新試解酲湯，曾說調羮獻尚方。自有白於泉水酒，食經底用問虞郞。（虞悰獻鯖魚醒酒方，見《南史》。）

其十
遙看雁嶺翠成堆，明月流中鼓棹回。只道征鴻從北至，那知飛自日南來。（虞國雙雁事，見《後漢書》注。）

其十一
石橋南畔酒帘斜，滿注糟牀泛綺霞。便脫翠簑歌白月，醉看江水落江花。（李孝謙《中林集》：「水竹江花何處灘，漁郎翠簔露未乾。靑帘酒家石橋右，艤舟卻憶姚江干。」）

其十二
布帆含雨下前灘，五月蘭江閣暮寒。石虎荒涼棲鳥寂，野燐萬點若爲看。（農丈人《夜泊姚江》詩：「遙光忽暝滅，歸翮亞相旅。輕帆信雨飛，坐久失煩暑。山椒雜埜燐，夜深照石虎。」）

其十三
郞心往復似迴潮，日日如期返畫橈。莫向斷山隄下泊，斷腸人去雨瀟瀟。（張琦《姚江送別》詩：「舟向斷山隄下泊，斷腸人去水空波。」）

其十四
鮮纜何須撥桺樁，西津潮落放輕艭。聽風聽水帆無恙，不見風威捲碧幢。（章載道《西津夜泊》詩：「雨氣紅奔電，風威怒捲幢。一帆臨越水，百里辨姚江。」）

其十五
歸棹聲聲聽軋鴉，桺陰深處是兒家。數錢笑向花船問，買得雙頭茉莉花。（鄭眞《姚江晚渡》詩：「晚涼兒女臨江坐，鬢髮都簪茉莉花。」）

其十六
澄江過雨水溶溶，卻望南明第九峰。一縷輕煙凝不散，靑天削出秀芙蓉。（曾子白《素菴集》：「子以使事航海出慶元洋掠餘姚縣境上者四西望縹緲如輕雲插入天末舟師指以告余日此大蘭山也。」）

其十七
太平高館日門開，靑籙銷沈付劫灰。唯有寒潮帶明月，石橋仙路向天台。（孔靈素《會稽記》：「餘姚江源出太平山，隨潮至浹江口入海，東連四明，西接天台。于吉居此，有神書百餘卷，號《太平靑籙》。」）

其十八
日落輕橈散浴鳧，三菁江上水縈紆。推篷迴眺蒹葭路，一髮靑山接上虞。（謝康樂《山居賦》注：「三菁，太平之北。」權德輿詩：「越郡佳山水，菁江接上虞。」）

其十九
渺渺平江織鳥飛，柔桑葉白柘陰肥。春寒蠶種三眠後，夾岸人家掩竹扉。（李光詩：「十里人家雞犬靜，竹扉斜掩護蠶眠。」）

其二十
湖光江色映迷離，似向朝妝鬭靚姿。遠樹出雲花覆水，軟風潤雨見游絲。（錢宰《泛舟新湖塘》詩：「雜花當晝翻，遠樹出雲短。沙明宿雨霽，風急游絲斷。」）

其二十一
决决鳴泉謖謖風，中天白月照烏篷。不知何處秋聲起，一路松濤碧㵎中。（張宣《靑暘集》姚江道中詩：「松風濤卷出萬壑，耳邊無處無秋聲。綠蘿碧㵎月欲上，澹煙遠岫天低横。」）

其二十二
山水中開文獻邦，明流竹箭世無雙。迴波記得秋香詠，更向煙蘿問墨窗。（管訥《題趙撝謙墨窗》詩：「君居於越文獻邦，家藏金石書滿窗。」管有《秋香百詠》。）

其二十三
晴看稚子浴春江，倒映澄波雉堞雙。不信錢江通九曲，海風千里度嚴瀧。（陽明先生以言事忤劉瑾，爲二校尉掖投錢塘江，耳中但聞風雨颯沓，波濤澎湃，若有神人相之而行。比覺，則已達武夷矣。詳見《春渚紀聞》及《弇州史料》。）

其二十四
桐江畱得月鉤痕，百折驚濤赴海門。莫望使星霄漢上，人閒亦自有崑崙。（元宋褧《送汪編修出知餘姚州》詩：「使者瑚璉器，置之崑崙邱。」）

其二十五
山中女兒歌采春，偶因春社禮明神。花裙蠻髻休相笑，恐有當年搏虎人。（姚孝女擊虎，事見《明史》。）

其二十六
曉色輕煙黃子久，長江曡嶂趙王孫。圖中淸景何人會，紅樹人家薜茘村。（黃公望有《姚江曉色圖》，趙子昂有《長江曡嶂圖》。）

其二十七
岸靜潮平躧白沙，春江水暖長魚蝦。倚檣聽遍城頭鼓，海月團團五色華。（梅聖俞《送韓持正知餘姚》詩：「魚蝦莫厭腥，網罟從人採。天晴姚江淸，縣鼓潮翻海。」）

其二十八
河流通海莫辭遙，人跡霜痕白版橋。聞說前村多橘柚，靑旗開處酒人招。（梅聖俞《送馬廷評知餘姚》詩：「曉日魚蝦市，新霜橘柚橋。河流通海道，山井應江潮。」）

其二十九
曾讀昌黎石鼓歌，千年殘碣未銷磨。鄕邦畱得烏山卷，十丈霞光起篆蝌。（趙古則有《石鼓文音注》，吳坦、鄭眞王直爲之跋，詳見《鐵網珊瑚》及王文端公集。）

其三十
全家生計漁舠上，識字纔敎記姓名。讀得黎貞三字訓，便稱漁浦小書生。（《三字經》爲南海黎貞所作，趙考古自瓊山攜歸以授村塾，别見《廣東新語》。）

其三十一
采茶歌響出層巒，穀雨初晴瀑布寒。一自丹邱傳種後，翠濤眞勝小龍團。（虞洪遇丹邱子，倍得佳茗，事見《神異記》。）

其三十二
高士遺墟剩講臺，濳虬千尺拂雲隈。長江淸似桐廬水，只少參軍晞髮來。（唐愚士《嚴子陵墓》詩：「中有高空雲，日夕相盤旋。化爲千尺虬，下飲淸冷淵。」）

其三十三
不見詩人岑静能，空山瘦石尚崚嶒。迴舟栲栳峰頭路，明月三分雁一繩。（元詩人岑安卿居栲栳山下，見《宋景濂集》。）

其三十四
滄江剩水一灣通，十里殘山夕照中。記自九靈揮涕後，汀洲楊桺霧濛濛。（元戴良避地泰湖，見《九靈山房集》。）

其三十五
莫問盤陀水淺深，與郞相約蘭江潯。郞如蝦壻躍蘋藻，妾似魚娘依柳陰。（宋洪炎詩：「一棹蘭江去，盤陀水淺深。」）

其三十六
年年期賽碧霞君，羅壁峰前散彩雲。更約明朝看金谷，雜花如染草如薰。（孔曄《會稽記》：「羅壁山有虞國墅，洛陽人至，以爲勝於金谷。上祀碧霞元君。」）

其三十七
倭豆花開三月三，一犁春雨蕙江南。虞家殘堞孫郞浦，祗見波光映石龕。（江以南有虞家古城，孫郎浦見宋元逸集。）

其三十八
平江急雨亂跳珠，白鷺飛飛同綠蕪。無復玫瑰花照眼，平疇都種澹巴姑。（桂彥良《姚江曉發》詩：「春風石楠樹，曉日玫瑰花。」）

其三十九
丹鳳曾傳上九霄，河洲新樂應雲韶。芻尼爭向蘭江集，好待天孫度鵲橋。（明萬歴王皇后事，見《勝朝彤史拾遺記》。冊立時，有喜鵲數萬集於江橋。）

其四十
許村南去接芳洲，一幅春江碧似油。指點支公調鶴處，巖扉深鎖白雲畱。（許村以玄度得名，白雲封岫，春樹蒙密，玄度與支公遊處也，見宋樓扶記。）

其四十一
官倉仍對水盈盈，秋穫新添十斛稉。昨見催租白衣吏，呼兒荷擔到常平。（《水經注》：「江水又經官倉。」）

其四十二
四明采藥白雲深，别後空勞遠夢尋。荷葉本來無藕蒂，憐夫那得有蓮心。（《越中山水可遊記》：「四明姚巷有孫子秀別業，其蓮池久圩，時抽荷葉數莖而未嘗有藕。」）

其四十三
無復喬松百尺柯，後靑漁舍更誰過。生涯不用矜詞賦，一曲滄浪自放歌。（後靑漁舍，楊元度隱居也，見黃晉卿、柳道傳集中。宋无逸贈楊詩云：「田園歸處松三逕，詩賦生涯水一杯。」）

其四十四
蘭墅靑靑葉未衰，芳莖含露故低垂。涉江何處尋芳澤，采得芙蓉欲寄誰。（溥洽《南洲集·送坦達之姚江》詩：「南飇薄江陼，蘭蕙幸未衰。爲言采芳者，何以遺所思。」）

其四十五
樓頭雲影拂靑霄，曾聽仙人度玉簫。江上至今波五色，空明疑建赤城標。（瑞雲樓，陽明先生降祥處也，見《少室山房集》。）

其四十六
横江霜氣正淩淩，蘆葦叢中舉釣罾。潊浦潮平寒月落，漁燈遙映讀書燈。（黃晉卿送楊瑛詩：「空齋耿燈火，月冷潮聲落。」）

其四十七
上方臺殿臨崢嶸，中流畫舫蒼煙横。流鶯啼破日卓午，花氣撲人春晝晴。（張祜龍泉觀詩：「四明山一面，臺殿倚嵯峨。中路見江遠，上方行石多。山晴花氣漫，日暖鳥聲和。徒潄葛仙井，此生眞若何。」）

其四十八
芳草遠遮仙尉宅，白雲猶護老僧居。神蛇隱現丹山穴，莫問當年石庫書。（《高僧傳》：「大梅山在餘姚縣南七十里，梅福隱處也。中多龍穴神蛇，有石庫貯神仙經籍。貞元中，法常自天台居此，夢神人吿曰：『此靈府，非凡人所居。』法常曰：『吾寓迹也，何害？』遂爲林院。」）

其四十九
吉貝花開秋氣高，綠縢靑束莫辭勞。秋霖不見逢庚變，恐致沙田汩海潮。（沿海種吉貝花，見《樓鑰記》。逢庚必變，見《田家占驗》。「公田沒海潮」「新譽滿餘姚」，耿湋送謝夷甫詩也。）

其五十
洞門深掩冷松杉，陰㵎春榮草不芟。一自稚圭登眺後，誰尋夏雪到寒巖。（孔稚圭《太平山詩》：「石險天貌分，林交日容缺。陰澗落春榮，寒巖畱夏雪。」）

其五十一
葉葉枝枝耐晚寒，城西修竹影檀欒。拙翁去後風流歇，誰貌風中十五竿。（李東陽詩：「句餘拙翁善墨竹。」指史都憲天瑞而言也。）

其五十二
雁湖一帶葦花叢，錢鎛千家煙水中。載稻舟歸新月上，野人門巷落丹楓。

其五十三
燭湖千點梅花樹，蒼幹曾傳化臥龍。此日空巖自開落，月明縞袂獨相逢。（俞亨宗詩：「疎疎瘦蘂含淸馥，矯矯糾枝綴碧苔。疑見虬龍離雪殿，蒼龍遙駕玉妃來。」見《寶慶會稽續志》。）

其五十四
買魚歸去莫教遲，革履舟輕纜自維。風字山頭雲擘絮，夜深應有雨如絲。（風山以像風字得名，見《唐書·地理志》。袁宏道詩：「舟方革履小。」風山戴帽則雨，姚諺語也。）

其五十五
蕙江春煖競煙霏，社日曾看燕子飛。不用雲軒尋舊約，夢中有路駕烏衣。

其五十六
永興碑碣劫灰餘，文字空傳在石渠。誰道題名山寺後，草萊猶見桺公書。

其五十七
漁澄洞口溼雲濡，瑶草琪花與世殊。不用淩風飛蚱蜢，便從雲海渡茭湖。（《雲笈七籤》：「第六十三福地茭湖漁澄洞在古姚州。」元王孚避地於此。見《四明山志》。）

其五十八
架竹分泉草舍低，村舂相應夕陽西。扁舟遠向横溪過，桑柘陰中報晚雞。

其五十九
貓頭筍嫩初包籜，雀舌茶香乍吐芽。正是餳簫好時節，載將春色到江涯。

其六十
雲木參覃是水西，芳名猶擅賀公溪。不知狂客吟詩後，采藥何人復杖藜。

其六十一
祕圖煙景勝蘭亭，裠屐風流此舊經。認取參軍雩詠處，紫薇花煖桺條靑。（《列朝詩集》：「劉仁本治師餘姚，合吳越名士於祕圖左麓，分韻賦詩，效蘭亭故事。」）

其六十二
南浦萋萋芳草新，閒扶社老到江濱。癸辛舊事君知否，須問龐眉百歲人。（陳治安《社老》詩注：「姚江多百歲老人。」）

其六十三
馬薺初長碧蘚滋，桃花㝠冥半開時。春陰江上天如墨，聽遍鸜之與鵒之。（黄勉之《姚江曉行》詩：「桃花晝冥冥，一雙鸜鵒語。微雨江上來，舟行失前處。」）

其六十四
淸歌一棹出龍泉，睥睨盈盈帶曉煙。更向雲柯問瀛海，濳虬迴尾媚蜿蜒。（烏斯道詩：「海上蜿蜒蟠玉龍，雲柯迤邐衝蘭風。」）

其六十五
解道靑山似剡中，風流德應想遺蹤。不知圖畫峰前水，可有橫飛兩白龍。（陳德應歸剡湖，見《宋史》。）

其六十六
漫從霄漢問星槎，烏膽山頭北斗斜。露下披簑還起坐，半江涼月浸蘆花。

其六十七
不駕潮頭不挂風，扁舟容易到江東。蒼松翠竹靈源路，人在靑煙素靄中。（宋方九思《慶善寺記》：「過許邨之靈源，行靑煙中十里所，江以東有招提，在靑松綠竹間。」）

其六十八
西峰急瀑灑松林，匹練縈迴挂玉岑。晩飯柂樓無箇事，臥聽雙㵎送淸音。（栲栳西峰有瀑布數十丈，謝景初詩：「濺急雪片飛，望若匹練廣。曲嶺隔靑林，三里已聞響。」）

其六十九
江上神燈夜有聲，蔥蘢影裏見空明。蕭光未逐東風散，錯認人閒不夜城。（皇甫汸集：「遙瞻嶽帝祠前火，散作人閒不夜城。」指神燈而言也。）

其七十
誰家畫舫轉沙汀，翠袖盈盈倚竹櫺。仿彿彈琴王敬伯，綠紗燈影見娉婷。（王敬伯善琴，嘗見一女子從燈前冉冉而出，與之宛轉相應。旣授以琴調二闋，復冉冉而隱。見《異苑》。）

其七十一
白雲堆裏試魚叉，閒逐江流捲白沙。爭似四公亭上望，圍碁殘局掩松花。（「白雲堆裏四公亭，亭下只餘空石枰」，馮蘭爲嘉興屠某題便面作也，見《禾錄》。）

其七十二
靑梅子結柳花香，嫁女依然在水鄕。畱得絹囊嘉話在，江魚休喚作江郎。

其七十三
白水仙人工射覆，江南殘葉動詩情。而今怕種芭蕉樹，忍聽臨江夜雨聲。

南江詩鈔卷二
出關述懷
夙齡寄遐尚，懷策思遠遊。如何籠中鳥，依依戀故邱。抱琴出門去，蕩漾千里舟。及關見大漠，野曠風脩脩。回望武林山，雉堞空翠流。湖山信云美，行艫不少畱。嗈嗈穿雲雁，飛鳴求其儔。隨陽各奮翼，豈爲稻粱謀。

其二
登高望白雲，雲影江之渚。相望隔重關，引領時延佇。潊浦海潮生，南山當牖戸。坐對芳梅花，幾度春觴舉。遊子有遠懷，握椒對徒旅。徒旅亦何爲，貽我西陵紵。簡素發光華，保身善所處。努力事長途，願言慎寒暑。

其三
濛濛桑柘陰，漠漠關河道。招招舟子心，軋軋理行櫂。漸見煙霧開，時有晨曦耀。溯沿豈云勞，餐霞時引導。鷁首送遠眸，天末見海嶠。作書寄兄弟，行邁慚灑掃。庭前紫荆花，昨夜春風到。雨露發華滋，朱英長窈窕。

平望
春水蕩春橈，乘流入畫橋。東風荑綠柳，明月憶吹簫。翠色當筵近，淸歌别浦遙。靑帘互搖曳，時見酒人招。

姑蘇夜泊
秀色靈巖接九龍，橫塘嵐翠晚來濃。如何張繼楓橋泊，只聽寒山夜半鐘。

其二
永豐坊裏千株桺，移向蘇臺分外宜。不信風流白刺史，曾無佳句敵西施。

五人墓
松風謖謖山塘路，指點前朝五人墓。五人遺事水東流，英靈千載猶相聚。當年吏部好家居，蘭繞堦除水繞渠。一朝送客感時事，風前嚼罵掀蒼鬚。上公嗔，緹騎至。白鞾校尉如游龍，鐵索琅鐺鏗擊地。茄花委鬼勢絕倫，中丞股栗走相避。堂下一呼山欲摧，義聲憤激喧風雷。爭先袒裼搏暴虎，抱頭驚竄胡爲哉。朝廷正命有刑賞，那聞東厰提人來。吾儕好義非好亂，忍使衣冠委塗炭。連駢東市蹈白刄，怒虹貫日衝霄漢。寒雨池塘一鷺飛，冰山𠗂凙相因依。范金埴土頌功德，汝曹名姓如蝱蟣。男兒要在能死國，草莾捐軀理亦得。白打能收赤棒威，錦衣從此無顏色。保殘軀，結生首，道㫄堂斧深且厚。生祠榱棟析爲薪，俠骨剛腸名不朽。烈烈蘇臺記五人，大書深刻畱貞珉。君不聞蕉扇一揮稅監走，先聲曾有葛將軍。（萬歴中，葛成以擊稅璫被刑，今祔葬墓側。）

南蘭陵
荆南飛檄氣如雲，老去躬繙貝葉文。復有西洲好詞曲，當軒才盡鮑參軍。

丹陽
橫江春水鴨頭綠，抹嶺晴霞魚尾長。十里津亭五里桺，扶將殘醉過丹陽。

丹徒行
蘆荻蕭蕭北風起，大蛇中斷新洲裏。步如怒虎行如龍，來自田閒作天子。憶昔桓靈漢道衰，川蜀一隅畱宋杞。當塗典午迭相乘，宵分閏位如蛙紫。寄奴本是元王孫，中興可續高文祀。向使正名號，遺烈光靑史。柰何當時臣，推戴忘明旨。長星竟天散如雨，夜半空中出禪紙。司馬家兒鴆太急，齊梁作俑從茲始。嗚呼！元灞橋頭萬騎風，長安歸去何匆匆。十三兒子䭾馬背，秦山汩沒煙波空。縱然創業事非易，後人卻起丹陽宮。微時耒耜藏故室，象田杳邈蒼苔中。葛燈麻拂示眞率，轉笑當年田舍翁。

曉渡揚子江
洪波協乾運，地險資坤維。濫觴自岷漢，激蕩來天池。一葦縱可杭，萬馬騰如馳。洲渚漸蒙密，晨光猶熹微。延睇柂樓上，擊楫中流時。兩山鍾靈異，奠位臨南離。焦先鬱蒼翠，浮玉生華滋。有時蛟螭合，想像風雨飛。懷新櫂欲駛，戀舊帆應遲。南徐送螺髻，北固横翠眉。瓜洲小於髮，裊裊懸空絲。江㹠忽吹浪，白點濺人衣。雖抱中孚爻，難歌匏葉詩。緬彼西塞山，永懷漁父詞。秋風蒓鱸起，桃花春鱖肥。山水有夙緣，鼓枻從所思。

金山
空際一峰立，長江千里迴。晨鐘驚貝闕，初日照金臺。畫鼓蘄王蹟，題詩處士才。登臨吾有約，秋夜聽潮來。

董子祠
誰知三獻天人策，不及齋宫問鬼神。東閣大開求俊乂，江都遠去有孤臣。窺園此日餘松柏，明醴何人薦藻蘋。千古長沙同歎息，行吟相望楚江濱。

同沈大咸若張二淳初泛舟紅橋
蒼蒼蜀岡翠，鬱鬱脩竹林。漾舟陶嘉月，載酒招同心。徑轉何盤紆，橋迴見陰森。瘦石生雲煙，飛泉鳴玉琴。不知山遠近，安測水淺深。萋蒨靑蔥閒，玄鶴時一吟。

其二
西湖比西子，綽約矜容顏。平山稍豐縟，仿彿楊玉環。一枝紅梨花，帶雨添嬌妍。態濃意偏遠，巧盼生流連。吳宮日以邈，唐室景亦遷。或恐霓裳曲，至今畱人閒。

其三
誰謂平山卑，坡陀含縹渺。一髮江南山，靑靑盡環抱。欱地吞洪波，長天沒孤鳥。遶徑早梅開，花落不可掃。風磴凝層陰，林泉入淸瞭。載詠勞者歌，殘陽在木杪。

三賢祠
山川而能語，俗客面如土。積霧迷前津，桃源在何許。猗歟蜀岡水，秀色擅六宇。歐蘇旣鸞停，瑯琊亦鳳舉。三賢豈不偉，異代結徒侣。至今靈旗開，神來沛以雨。笙鶴有時聞，柳鄕憺容與。仰止復何人，山雲出如縷。

秦郵舟中
十里秦郵暮落潮，紅闌干外雨瀟瀟。玲瓏昨向邗江别，難遣深情是桺條。

其二
冥冥江遠片帆遲，煙樹人家短竹籬。漸覺江南風景遠，滿天鴉點謝公陂。

寶應
斷靄暮蒼蒼，孤舟背夕陽。殘虹收急雨，河勢挾湖光。野渡沙爲岸，人家葦作牆。虛傳陳寶現，樂府奏新章。

山陽
天際一痕白，遙連滄海濤。淮流穿地出，隄桺壓城高。豈有黿鼉徙，時聞版築勞。相烏看不定，作客任風颾。

天妃閘
天上黃河落，盤渦赴此門。風高蛟兕嘯，地險鬼神尊。冰雪春寒重，江湖吾道存。平生忠信志，萬里溯長源。

雪霽渡河
長淮白浪聲如雷，神鯨出没滄溟開。吴頭楚尾纔一撇，雲光遙指歌風臺。危檣夜泊黃河口，一夜雪花大於手。蜻蜓銜尾棲煙沙，蒼茫葭岸空相守。東風詄蕩開天閶，歘然寒谷迴春陽。層冰峨峨忽破裂，海門千里延淸光。布颿安穩過枕席，不與濁浪相低昂。馮夷擊鼓水母舞，前有雙鶴來翺翔。始知道途不必爭險易，流行坎止隨所致。今晨利濟乘安瀾，昨日陰霾亦天意。下邳城下更揚舲，鳧鷖散亂沿沙汀。蠡殻窗開一回首，㠀嶼江南靑復靑。

南沙河遇鄕人南還
鄕關渺渺寄書稀，邂逅逢君遠道歸。及到越江春已暮，香芹芽短鯉魚肥。

滕文公行井田處
上坎下則巽，其象爲井田。如何蕞爾國，銳志正陌阡。肇域一朝改，遺跡垂千年。緬昔疆理初，封建相比連。九州錫土姓，禹甸歌南山。淩夷春秋末，摟伐爭糾纏。但知戎車利，豈恤溝洫湮。晉陽事保障，乃在孫鞅前。魏秦一瀾倒，平地生洪川。吁嗟兩漢後，遺軌如雲煙。區區補苴術，厝火得暫安。推步不求故，豈能定璣璿。儒生稽往古，詰難嘖有言。或請限名分，或祈抑市廛。或行均田法，或用安流民。或欲禁兼幷，或欲開營屯。或有畫以界，河北稱魏元。或有授世業，易代稱隋文。或曰陳王道，制度在簡編。一區請躬耕，郿縣開其先。或曰定畎畝，蹇人須上天。古法今不宜，雄辨蘇老泉。立說豈不偉，采用存乎人。畫餅難充飢，知幾其惟神。周禮辨土宜，授產有專官。山林及川澤，敷土宜隨刊。幽朔苦寒沍，澤國多炎燀。荆揚稉稻花，䆉稏當風翻。益雍晚收秫，植立凝霜寒。豈有保介推，遽用一例觀。曾聞海忠介，創行一條鞭。順莊自投匭，閭里稱安便。何至二頃田，卽枕縣門眠。更須循良吏，一切煩苛蠲。西北事屯種，東南重湖壖。水利急宜治，開墾急宜分。四民各脩業，伾伾還肫肫。昔人井田意，至今畱人閒。我行古滕縣，感念文公賢。卓哉王者師，取法永弗諼。作歌述顛末，懷古心悠然。

石門
昔賢懷吏隱，此地擬投簪。濩落風塵際，能兼出處心。我來煙際宿，暝色一何深。永憶陶公傳，高風不可尋。

東阿懷古
衆水合一㵎，長岡鬱峨峨。壯茲山水閒，荒隴生薜蘿。緬懷鄴中人，報國志不磨。生才僃文武，忠信明匪他。淸麗著詞藻，感激荷殳戈。雄心赴吳會，安居疇能那。淒涼自試表，倉卒煮豆歌。親賢弃不用，將奈司馬何。

其二
我愛建安詩，曾讀賢王傳。淸廟奏朱絃，惠風泠然善。七子盛風流，賓從南皮宴。君才信十倍，天半朱霞絢。流傳鮑謝體，盡屬升堂選。平生仰止心，寫盡鵝谿絹。經行古封邑，愧乏蘋藻薦。沈吟邱壑中，庶幾表忱眷。

新城道中雜咏
澹沱明湖曉漲遲，吟情閒付桺枝詞。瑯琊舊有黃庭本，露滴蔷薇寫就時。

其二
隴山高接蜀山靑，社老詩魂此再經。何處關情最搖曳，風吹䭾閣雨淋鈴。

其三
遙憐吴客賦江瑤，夢到西湖第六橋。底事軺車來嶺左，羅浮不遣美人招。

其四
紅橋曾記少年遊，京邸蕭蕭感白頭。一覺揚州春夢醒，風情重問宋黃州。

獻縣懷古
緜蕞本秦制，唐山多楚聲。禮樂不師古，羣說徒縱橫。宗正好墳典，搜剔排榛艿。俄然雙璧合，燼火生光晶。士禮十七篇，遠瘉高堂生。樂記述大義，啜哺存其精。三代瑚璉器，不隨秋落英。竹簡縱零落，橫理猶庚庚。儒者歌河海，淵源重傳經。誰脩儒林傳，續載賢王名。

趙北口
玄宴高北列，恆山拔地亙。大麓彙諸流，蕩潏中流競。冉冉桺含稊，決決蒲生迸。潮來蟹籪浮，潦盡蝦簾剩。紅闌十二橋，葭菼相掩映。大艑來峨峨，征帆受風迎。魚艇亂鷗鶩，碎影玻璃鏡。何圖軟紅塵，到此生遐夐。僕本水鄕士，雅具滄洲興。驅車過趙北，刮眼金篦淨。上巳春風迴，駕言事觴詠。

雄縣
萬山廻合薊州城，蓬卷黃沙坐自驚。日澹郊圻生雨氣，春還天地變秋聲。河流夜撼星辰落，橋勢西連島嶼平。莫向楊郞論險要，雄關終古拱神京。

將至良鄉和張二淳初韻
自昔幽燕地，單車此日過。羽聲餘忼慨，壯士已山河。不是吹竽客，誰爲擊筑歌。酒人應落拓，重憶舊羊何。

戲題淳初遊稿後
奚囊料理付吟鞭，腸斷江南暮雨天。茅店板橋溫制誥，曉風殘月桺屯田。垂楊露冷霑歌版，彩燕身輕上舞筵。時把靑樽照靑鬢，似君端合號張顚。

與戴大近堂（求仁）
雷聲夜迸貓頭筍，雨點朝衝鴨腳芹。此味江鄕誰領略，憐君十載客燕雲。

紅豆和鄭誠齋（虎文）贊善
客思偏深南國秋，丹砂點就倩誰收。半籬垂實西風淚，千里懷歸遠道愁。金縷難穿珠作佩，瑛盤空晃月如鉤。龜年零落維摩老，一曲湘中感舊遊。

其二
籬落斜陽見一枝，幾回采擷淚如絲。疎簾蕭瑟詞人賦，半野飄零少婦思。送遠不堪飛豆子，賭歌何處覓紅兒。匀圓萬顆愁仍寫，可似朱櫻受賜時。

其三
碧梧秋影翳棠梨，比較情懷總未齊。餘粒定教鸚鵡啄，離魂猶認杜鵑啼。春潮比目何由見，羅帶同心枉自締。一種思量消不得，臙脂山近轉淒迷。

其三
月明滄海奏雲和，爭奈丹心寸斷何。辨色幾看連荳蒄，問名端合混蘋婆。物猶如此相思甚，妾亦奚爲薄命多。莫唱南山腸亂曲，待看珊網並枝柯。

咏燕郊古蹟
其一　昭王臺
碣石東浮驛路開，蕭蕭天馬至今來。少年只憶昭王事，落日重登郭隗臺。廢壘秋風生易水，關門寒色上龍堆。雄圖想像燕雲外，蔓草平沙問霸才。

其二　賈島峪
鑄金猶許奉淸徽，寂寞詩魂戀翠微。瘦馬只今迷路遠，如君休更怨知希。（用「長江失意詩語。）桺殘繡嶺鶯無主，春盡桑乾草不肥。踏遍西山雲水路，松門殘月一僧歸。

田疇壘
亂山高下入無終，從事莊前獵火紅。絳節不隨盧水合，白雲猶似漢家封。杜鵑啼斷春蕪碧，海燕重歸曉幕空。異代更揮徵士淚，朔雲如馬溯高風。

遼后樓
樓臺一夜卷靑綃，從此坤儀改姓蕭。戰甲無聲彫鐵馬，暮花餘恨咽銅槽。新妝人集烏孫壘，香水春浮帝女橋。望去燕支山色好，白登圖畫幾時銷。

題汪龍莊（輝祖）看山圖因有感亡友嚴鐵橋（誠）
今年十月鐵橋死，湖山慘澹彫顏色。鐵橋有友客吴興，東望西泠淚霑臆。重繙舊贈看山圖，觸卷疑有煙雲俱。山深㵎小碧樹短，支頤獨坐眞山癯。當年投贈非無意，要寫林泉入高致。撫絃動縵四山驚，咫尺只愁風雨至。落日招魂楓樹靑，閩山憔悴越山明。忍看輞水圖中色，如聽山陽笛裏聲。汪君汪君盛才藻，沈吟邱壑開懷抱。靑鞵布襪逍遙遊，勸爾治裝須及早。君不見鐵橋意氣故無匹，可憐五嶽未登一。把君此圖三歎嗟，泉下故人呼欲出。

放鶴亭懷古
鶴亭指點山之陬，振衣快上雲龍遊。雲龍山人去不返，羽衣獨矯風颼颼。登高千里在指顧，襟懷吞吐黄河流。北瞻齊魯西豫洛，蒼煙兩點空中浮。白雲下垂濳龍舞，金鱗玉甲輝神州。當年子瞻作遊宦，逸興頗與山人儔。黄衣鼓琴樂復樂，勝從赤壁操輕舟。夢中道士舊相識，如從石室聯崖邱。淸歌放鶴復招鶴，草堂韻事矜千秋。只今赤岸河流改，約束岡巒傾碧海。戲馬臺荒宿冷雲，亞父墳邊凋素彩。令威城郭歎人民，惟有孤亭至今在。鶴兮鶴兮重飛廻，有人獨立吟蒼苔。啄汝以金醴玉漿之紅稻，飼汝以含辛受郁之玫瑰。天生神物應時出，須知何代無奇才。一鳴山谷春風回，再鳴紅日天門開。來儀要共鳳皇舞，雲端俯首臨崔嵬。

黃茅岡
曾阜鬱春滋，晴煙凝浦樹。眷此黃茅岡，豁眼披雲霧。複道澹曦光，長空引輕素。瘦石透玲瓏，宿莽紛迴互。虛疑海沫浮，靈訝雲根誤。石梁駕飛流，花香拂芒屨。荇藻靑蔥閒，遊魚淸可數。絶頂見黃河，蒼茫斜陽渡。萬頃怒濤奔，一葉輕帆騖。難窮望遠睇，轉憶來時路。僕本山水客，雲霞生眷顧。頃從淮海過，黃塵結寒沍。平遠江南山，慚無濟勝具。幸從長者遊，得叶滄洲趣。仿彿武林山，想像天台賦。有如素心人，分手十年故。相逢蔓草閒，異地成良晤。瞻顧含淸暉，纏緜結餘慕。亂石如眠羊，蘇公傳逸句。初平解笑人，何不故山住。

戲馬臺
雄關都會失西京，霸主翻思晝錦行。戲馬至今畱下相，沐猴眞悔返彭城。臺荒白壘無春色，地挾黃河作怒聲。西望漢陵荒石獸，早聞腸斷沈初明。

其二
笳吹雲旗迹未灰，宋公九日此登臺。秦中已失河山險，江左還陳主客杯。只向絲桐歌后聖，曾無鴻雁感民哀。祗憐孔令無顏色，二謝當年枉費才。

童二樹（鈺）畫梅歌次思餘（大業）族祖韻
筆如梅幹梅如龍，之而蟠曲紛瓏瓏。是誰下筆奪梅魄，倒挽雪海之水飄長風。得非綠萼仙人事，遊戲銀花燦出玻璃銅。山陰童二最瀟灑，性如野鶴棲寒松。愛花便欲盡花體，手無定相神遊空。興酣揮灑滿四壁，粉心透入冰霜叢。化身定屬梅花質，縞衣人佇生綃櫳。口噴疎蘂指作瓣，石牀夢到珠仙宫。徐州牧伯我從祖，愛此妙技通昭融。詩腸香沁結琮玉，江東體格超凡庸。嘔肝脫腕兩奇絕，轉令觀者心忡忡。我攜鐵笛過淮海，扁舟悔别明山東。巡簷索笑恐無侣，寒枝獨掩溪雲濃。（吾鄉四明燭溪梅花最盛。）童君鄕里未邂逅，鶴書虹篆無由通。高齋突兀忽見此，恍惚衆香國裏身相從。詩成璈樂畫成障，遊仙何必羅浮峰。平生探覽尚遐異，臥遊亦復開襟胸。矧依宗炳在梓澤，環堦春草迴靑茸。爲許末座相唱酬，長城笑用偏師攻。題詩在紙梅在壁，一簾香屑煙濛濛。

題思餘族祖謙受圖次秋圃（之旭）族祖元韻
從祖永思奉庭誥，謙德遠近無異詞。繪圖不忘謙受益，邃谷深壑縈廻之。篔簹虛淨儼成列，持盈攲器畱其辭。達人寓物不滯物，隱囊目送浮雲遲。會心正復不在遠，靜氣沁入人肝脾。朱轓廿載守清訓，仍如詩禮傳經時。四銘題卷日三省，雅意未許黃公知。紹聞衣德永弗替，貽謀奕葉仍如茲。晉也少承王父訓，束脩祗行嚴操持。從公請益得謙吉，垂象貴在心相師。卽今挾策走燕趙，期繩前武追丕基。公言鄭重命之矣，一生法守長在斯。

又題椿苑擁荆圖
弇州山人紀盛事，吾家獨數中丞公。巋然一老種碩德，環階蜿蜒蟠八龍。今看椿苑擁荆樹，後者前視將毋同。謙受堂中瞻從祖，八千歲樹摩蒼穹。荆花承蔭向春茂，十有一萼環巃嵸。公曰仰惟我先世，祖有懋德宗有功。范陽家聲在孝友，保世滋大芝蘭叢。矧我不貯陸生橐，一經相授開顓蒙。勗哉勵志保芳澤，寶厥令名持厥躬。諸叔聞言悉喻志，一庭春氣生融融。顧謂從孫試題句，須知南北同家風。披圖如預竹林宴，祇慚末座非仲容。敬從圖牒述祖德，甘棠之蔭傳無窮。

觀歌童燈舞次楚颿（自昌）族叔韻
遣聲投袂應鐃鼓，當場忽作胡旋舞。提籃宛轉歌采茶，袨服華妝分菊部。十五王郎矜白晳，淸喉乍轉櫻脣吐。曼聲齊唱踏春陽，嫋嫋餘音繫如縷。近來新尚妹相思，半嚮然脂賦疑雨。古音雅奏畱彭門，鄭哇不作新翻譜。筠籠次第分旗槍，仿彿春江明綠樹。吾鄕瀑布茗最佳，往往仙童雜田父。（《神異志》：「餘姚虞洪入山采茗，遇丹邱子于瀑布嶺。」）只今望遠隔山川，異地聞歌掌頻撫。人閒何處無丹邱，燈下彩鸞應接武。銀花照席歌繞梁，天外白雲時仰俯。

觀獅戲
生不識聚窟洲，夢不到條支國。瞥然燈下鬬雙獅，突兀虥貓來絶域。綵毬前導低復昻，抛空掠地誇奇特。鈴聲乍動綠衣舞，鋸牙鉤爪矜神力。藏鋒蓄銳故低遲，一前一卻朱欄側。歘看借勢䑛朱脣，電掃雷驚在頃刻。雄姿不受貍奴欺，猛氣眞堪稚虎食。銜毬在口喜欲狂，一躍重關超崱屴。是時萬樹火珠明，四圍觀者皆屏息。如聞雄吼振天閶，密雲湧出金輪色。由來神獸出遐陬，王㑹圖中舊相識。龍庭萬里貢來馴，得近屬車瞻畫軾。聖朝文軌遍八荒，不矜異物來烏弋。歸昌鳴月應文明，騶虞踏野宜禾稷。只從燈火舞狻猊，勁毫柔毳無差忒。技戲寧論幻與眞，寓觀奇玩開胸臆。吾聞宗慤入象浦，曾仿圖形事彫飾。壘前一出壯軍容，犀象奔馳蛟兕匿。天池破浪復何人，春來好展搏風翼。

觀魚躍龍門燈戲
延津雙闕開雲房，朱鱗火鬛來堂堂。眞龍變化在俄頃，振尾躍出冰沙場。春燈偶爾陳百戲，衆魚銜尾争低昂。沖霄有志各努力，排風不在誇身强。李膺之門儼在望，意氣踴躍神飛揚。鼇魚先登導厥路，問誰毛質超庸常。須臾天鼓鳴彭彭，雲垂海立風濤狂。穉龍一躍獨居首，吞吐銀漢波茫茫。暴腮點額盡相貫，養志仍向深淵藏。平時鬟鬢了不異，風雲始見神開張。鬃頭涓滴作霖雨，春迴巖谷開冰僵。步兵見此興飛動，擲筆珠斗分輝光。排閶籋闔息自寓，且爲咸也賦急裝。東亭醉別應繼作，唾成珠玉非所當。龍引九子破空去，追隨共踏雲浪浪。

貞女詩三首
亭亭女貞木，歲寒挺柯枝。上有孤棲鵠，戢羽正參差。于飛未及聯，素志長不移。引吭對明月，響應寡女絲。俯視衆鳥還，大小必雙飛。征鴻各有序，鳩侣相因依。孤鵠獨徘徊，淸響一何悲。歲寒有堅操，不受芳華時。貞木有本性，不染桃李姿。

其二
東籬有素臣，高風日已遠。何圖苦節人，乃傳自芳梱。早結朱絲纓，未上墨車幰。誰謂登龍客，已主芙蓉館。布總綰素髽，綆糜袖中滿。自此矢靡他，几筵罷燕衎。蓼葉苦還甘，桂枝香且散。迢迢歲月更，不改堅貞悃。大義播燕越，賡歌遍彤管。矧在猶子行，情懷增繾綣。援筆紀音徽，彌令傷大阮。

其三
吾家傳內訓，憶自桐江張。早歲抱寸諶，勁節淩冰霜。二龍御長途，左右皆騰驤。煌煌天語温，大道標朱坊。節貽肇嘉名，何殊紡授堂。（先曽祖母爲桐江張司寇孫女，早歲守志，敎先王父叔祖成名，繼奉欽奬，命有司建坊于里虞山，蔣文肅公大書「節貽堂」以贈。）此事七十載，流著枌榆鄕。寧期千里外，貞德遥相望。遭境或有異，至諴本相將。譬彼深谷蘭，掩映饒幽香。又如冬嶺松，歴久節愈彰。他日勒家傳，後先傳芬芳。

觀較射簡族叔楚颿
錦袍蠻鞾氣和頌，盤礴芳場臨空洞。公子彎弓發故遲，風吹圃樹華襟動。持滿初疑鳥作盤，拔弩俄驚馬脫鞚。左移右指必當鴟，一發雙連期命中。紅的遙傳正己心，素繰還存撥月弄。駢枝并葉氣不驕，胸中八九吞雲夢。吾家大阮亦善此，鳴絃笑指晴雲霿。聊因移舍更三番，欲合同心憑一縱。投𭚧主樂客亦歡，角勝何須分伯仲。君不見芒碭山高開霧淞，狐穿破𠣥貍藏甕。草長難敎旟隼尋，持蒿好向驚颿控。要令獍兔共濳蹤，穿雲獨附丹山鳳。腦後生風霹靂驚，嘶煙唳月開清哢。伏綫難酬壯士心，櫜裝獨許文人用。子桓但解擊桃枝，後者視前應接蹤。五加皮酒傾千瓻，何如蜀郡玻璃涷。再賈餘勇事投壺，蓮花驍樣追前誦。

觀奕
文枰一局開絲綢，丁丁子響聞推慅。柯山夢醒橘房啟，偶憑楸罫爲遊遨。是時春氣廻神臯，蝦簾掩映分新氂。對坐無言寄神遠，不煩斂手爲梳搔。起在東南應第九，鄧艾開蜀鏟城壕。有時緃横利野戰，臨淮怒拔鞾中刀。分疆投劫各展勢，戈矛利銳垣牆牢。布陣獨長整以暇，建蝥遠竪嚴而高。意思安閒轉機捷，寧必猿鶴爭攻鏖。始知奕品最淸逸，遠勝彈陸聲嘈嘈。韋昭著論傅懿毁，徒持異議紛相撓。而我守拙保其白，惟南不競風颾颾。臨彊但苦蟻穿穴，對壘敢用偏師挑。昔年定菴曾語我，要由靜悟參絲毫。捐棄新樣合古拍，始能碁壘搴旌旄。陣圖八面空見贈，孟勞不撫弓衣韜。逢人羞澁僅納袖，博原意氣無由豪。會當土室助一噪，天下健者今豈惟臨洮。

題戴農南（永植）學博詩稿
海門秋樹望依微，流水孤村帶夕暉。好句雙鬟歌不盡，任人圖繡上弓衣。

其二
白雪調高傳郢曲，蒼葭秋冷紀秦詩。楚山渭水畱題遍，不覺吳霜點鬢絲。

其三
半生長計一詩囊，老去偏耽鶴夢長。指點劉樊仙蹟近，者番眞住水雲鄕。

其四
富春山下黃公望，曾寫姚江曉色圖。詩筆重看虹貫月，恐驚光怪起菰蘆。

題秦雲西望圖爲沈六作
秦嶺有飛雲，崇朝遍芳陌。思君子兮靑雲端，專城千里邦之伯。望之欲何爲，故鄕生遠懷。風輪浪舶不可以猝至，但見浮雲晻靄朝夕從西來。五松亭亭誰寫此，支頤頫望松陰裏。白晳風流似有鬚，故人知是東陽子。東陽子，氣如白虹藻如綺，遠客吳頭及楚尾。去年橊花丹，新奉板輿返梓里。堂上慈竹生春雲，惟南靄靄含氤氲。插籬編枳蒔花木，行樂奚啻潘公園。引領望天末，玉女峰頭雲欲下。朝見行雲湧爲車，暮見浮雲變爲馬。兩地懸旌去住難，江南春暖玉關寒。西洲蘆荻綠枝葉，北塞飛鴻振羽翰。殷勤爲命探微筆，觸卷紅雲烘曉日。飛軒何必太行山，愼旃千載心如一。我亦年來賦遠遊，桑乾水上望并州。躍馬燕南輕折桺，采菱趙北自操舟。獻策自慙懷刺滅，烹魚其奈倚閭愁。潞河一棹東南騖，笑看衣舞仍韋素。三日新婦意何如，齷齪蓬窗事章句。南風吹雲還，聞君理輕策。行將事省覲，雍梁試西陟。北堂萱草長鮮新，芳枝掩映荆南椿。大河兩戒僅咫尺，底用淸晨隴首思紛紜。感君此圖良有以，願君此心無所移。喬松千尺聳雲日，會見鱗甲蟠之而。甘州山遠連崦嵫，甘州城下陽春遲。江東日暮倘相憶，乘風早寄停雲詩。

秋夜作
英英西山雲，霏霏被高樹。明月無餘暉，飛來落何處。江草日蕭疎，江花憺（一作澹）容與。想見羽衣人，乘月披雲去。卽目媚芳華，孤懷感羇旅。雲中君不來，風鈴夜深語。

其二
山河極千里，秋風率以涼。憑高送歸鳥，一髮淩蒼蒼。臨川思廣濟，帶水無舟杭。杭舟不用檝，層瀾逝安極。白露大江横，行人去不息。

其三
五岳挂胸前，不掩靑銅鏡。起看天宇光，星河長耿耿。俠客騁雕鞍，幽人理瑶軫。冉冉菰蘆中，秋水相與永。誰將一縷絲，持與千鈞（一作作千年）競。屋角曙烏啼，砌下吟蛩靜。

其四
五月菱（一作芰）荷花，七月芰荷葉。花葉自（一作不）相依，雲水不相接。故人萬里餘，迢迢鴻雁跡。不感故人懷，怨此淸秋節。

其五
志士多坎軻，何不京洛遊。槐花冒涼風，高桺蔭道周。長裾曳羅縠，寶玦珊瑚鉤。華茵交廣陌，千騎居上頭。不見樓君卿，笑談傾五侯。席門卷飛藿，恐爲巖穴羞。芳華及時茂，永夜揚淸謳。角散霜天曉，秋風滿襟抱。

其六
落葉縱横飛，商風一夕起。寒燈曖深幔，銅匜滴明水。脈脈古人心，寂寂中宵意。山蹊桂樹幽，吟望何時已。

其七
吳舟歌采菱，聲急調偏緩。行雲散迴塘，顧茲川路遠。遠水日潺潺，動影沖融閒。丈夫寄遐尚，不見行路難。路長從所之，行息從所安。采采東籬花，相與盟歳寒。長庚入懷袖，照耀靑雲端。

燈花
綴玉釵頭問夙因，自翻新樣拜鍼神。挑成殘點星流火，看到餘芳夜向晨。乾鵲記曾窺牖語，歸鴻仍數隔年春。饒他樺燭無情思，垂淚如珠不替人。

其二
榮悴何須怨曉風，翦裁妙手本空空。照來仙火三分白，點出春酥別樣紅。夜合新妝畱魏館，海棠殘夢醒吳宫。零香墮粉知何限，只在銀釭一照中。

其三
亭亭如欲共人言，愁蕋難禁永夜繁。半盞扶蘇分紫灎，一枝浮動入黃昏。只憐丹蝠迷蜂使，猶認飛蛾是蝶魂。莫向蘭膏窺瘦影，鏡中春豔本無痕。

其四
水面成文如是觀，自抽靈緒到更闌。花裁頃刻人誰賞，匙撥玲瓏玉未殘。捕影定從空際覓，飛煙疑在霧中看。摩娑倦眼光如豆，只憶星橋火樹攢。

秋日田園雜詩
歳月轉團箕，白露塗淸曉。屋角叱牛聲，獨漉南山道。䆉稏卷秋雲，見此令人飽。鵓鳩秃其翎，今年霜信早。畟畟廢鋤犁，濛濛披蔓草。皇天有歲功，長養以自保。

其二
雨過放田隙，溝水東西流。秋陽曬飛湯，旋轉牛灣頭。我無終歲勞，而望盈車收。蔬粟如循環，已夏忽復秋。亞旅上高原，我刈子則耰。

夜聞柝聲有感
何處華筵引鳳笙，一庭霜月皓將盈。紅塵不逐車輪没，銷盡天街夜柝聲。

其二
此夜霜風吹汝寒，遠隨鈴鐸報平安。此中未信無奇士，試向花陰冷處看。

其三
飛烏顧兔逐車輪，猶有輕駒躡後塵。殘雪數聲冰月冷，而今都作閉門人。

其四
無那霜華撲硯池，客裝禁被曉風吹。横披匹練飛風雨，只憶文場擊鉢時。

聞雁
涼風吹積水，明月墮蒼苔。秋氣澹如許，鄉雲望不開。客衣中夜薄，砧杵萬家催。獨坐添愁思，空齋聞雁來。

一鐙
一鐙依客帳，寒燄自幢幢。當世與誰耦，閒身對影雙。搏雲超十岳，耿劒剸三江。此意君能省，姮娥在綺窗。

送陳石田之定海
君去問東溟，川塗我舊經。雲生鼇背白，天壓浪頭靑。霜路澹將夕，離尊酒易醒。孤懷感羇旅，泛愛亦浮萍。

送徐星客南歸
且勿傷離别，淹畱更若何。人情見肝膽，江月浩煙波。棹逐丹楓轉，愁兼斷雁過。君歸山水窟，爲我謝藤蘿。

九日
一聲白雁叫垂楊，醉飲茱萸不盡觴。送盡歸舟仍異地，折殘寒菊又重陽。愁中關塞雲無際，夢裏江湖露更涼。蕭瑟西風敧破帽，自提雄劒拭秋光。

不寐
一軒如斗大，何者是千秋。白月無畱影，黃雲送遠遊。誰懷終古怨，易得少年愁。萬里煙霄鶴，凌虛望九州。

晤楊（交泰）卽送之大同
燕市無人識，寒風卷濁醪。長歌懷激烈，我輩是荆高。聞有并州役，長途歲暮勞。臨觴忽不御，念子舊同袍。

其二
山斷拂雲堆，靑天一綫開。北風吹皂帽，獨上李陵臺。古路黃沙没，長空旅雁哀。茫茫同草澤，何代有奇才。

放歌簡吴二衣園（裕德）
香莫種菖蒲花，秀莫種豨薟草。風吹海水倒吞山，樹頂生花霜日杲。魚龍出戲作迴文，玉髓冰肝爲誰好。短衣作客長安道，露葉霜花滿襟抱。鹿盧出匣夜飛星，馬度崇山天未曉，

其二
二十男兒歌偪側，一刺懷中久磨滅。玉笙吹徹紫鸞迴，醉客朱筵呼不得。君不見少年意氣無等倫，蒼黃大笑空中雲。擲筆光芒動南斗，班生亦是傭書人。

其三
黄蒿鬱雲月無色，赤驃嘶雲鷹出沒。霹靂應手電珠飛，渴釃靑麞飮其血。雄風穿過宜城洪，吹起長江作山立。儒生眼睫如蛟芒，三日新婦車中藏。勸之飮酒輒掩耳，曲几三尺（一作足）談虞唐。

其四
靑燈一粒小如豆，夜氣沈沈山石厚。燭龍銜照春風來，瓊花玉蕋須臾開。一言稱意見肝膽，駿骨不上昭王臺。指揮數事心了了，只在靑雲致身早。

其五
古人不作今人語，黃石千秋雜沙土。豪舉高樓大有人，賣漿不知何處住。我有昆吾古鋼刄，提出空山捲秋雨。眼中不識臨淮侯，階前那用丁都護。一卷澄懷冰雪詞，雲霞出沒星辰布。

其六
北風吹折蒼松老，振衣獨上蘇門嘯。南風吹徹桺條靑，掉臂獨向滄洲行。笑踏洪波履平地，玩弄神仙如稚子。自調清露滴珠璣，麻姑錯認芝田米。諸君自作蒼蠅聲，延陵仲子知我意。

雜詩
春山澹無雲，春水澄流素。黃鵠一翻飛，回首藤花（一作白日）暮。征馬去如龍，落日輕帆騖（一本無此二句）。而以倦飛禽，適與歸心赴。習習谷中風，濛濛津口樹。迢迢白㵎虹，瀼瀼金莖露。西北有高峰，榛榽莽廻互。河廣川無梁，莫辨來時路。弱羽轉曾颸，屢使前期誤。長跪讀素書，明月成良晤。秋霞建高標，看子石橋度（一本無此二句）。遠遊不如歸，新知不如故。

題秋水歸帆圖爲熊渾之作
客愁不醒春模糊，曉裝失卻姚江圖。（黃公望有《曉色姚江圖》。）歘從素練見江水，風帆摺葉淩菰蘆。倚笭鼓枻者誰子，曷不爲我招卬須。蘆中隱隱有人語，是廼七洲九派之川塗，而不能與三菁五渡通沮洳。越州自有朱鳶艫。蛉牀安穩蛚尾駛，問君不歸胡爲乎，指無作有寧非誣。豫章熊君名父子，挂帆舊拂廬山廬。想當劃槳嘯星渚，雲中五老掀其鬚。茲來覲省入京洛，蒓絲牽夢心縈紆。胷中突兀一帆出，直與雲車風馬同馳驅。側聞家翁老著學，詁易欲泝何虞瞿。三微成著鑿聖度，引以纏不陵以郛。流傳餘事表金薤，排籤遠勝餘成廚。歸裝倘用壓艙舶，天吴按節雙虬趨。長虹貫月穿懸珠，矞皇光怪衡而盱，何當分我讀五車。秋水時至百川灌，搏雲掣破南沱魚。超騰溟漲拾海月，曈曈曙色榑桑虛。

書益都李靜叔文稿後
羅生觸熱造予齋，手提一卷金鎁鏌。赤日行天白電飛，高林長夏摧層蘀。觸卷如聞寒瀑流，屋角定有陰雲落。誰從古簡生淸秋，廼是隴西叔子作。寥寥數紙蟬緌輕，歘然廣漠開堅城。思從巨壑摭星宿，洗濯百氏歸諸經。捶鉤應手語截鐵，想見胸羅千甲兵。珊瑚鞭曳玉節墮，砉聞冰破珠瓶傾。失聲起立呼不得，仰視白晝楓林靑。羅生顰蹙爲余吿，云亭山圍裨海繞。叔子初生海岱閒，墮地四蹄疾于鳥。生駒一怒製靑絲，終朝猛刷千山道。三萬軸籖三百旬，搏播雙丸恣幽討。白華純潔陔蘭馨，瑤華采采娱衰老。滿身飛雹擘冰車，一夜靑山被素縞。毁身滅性不自知，全歸詎待緋衣召。毫芒餘論畱人閒，猶是嚴霜淩百草。嗟予心迹徒崛奇，賣漿屠狗相追隨。惇修嗜古若叔子，得非吾友兼吾師。異人當世不相見，乃從卷帙懷音徽。羅生努力表金石，排纂大書撰刻生能爲。而我掩卷色慘沮，懸鎚十指空吁咨。昨者長衢逢伯子，身長七尺鬚眉紫。魁梧磊落千人英，思君風貌應相似。伯子便便五經笥，力卻熊羆氣吞兕。長抱看雲憶弟心，淚如秋露飛鉛水。眞才不受九原憐，直爲千秋痛君死。聞道秋原土花碧，鼪鼯飛上松千尺。高歌三曡秋風詞，露草霜花莽蕭瑟。

月
蟾影爲誰瘦，徘徊曲檻前。露寒微見白，光定不成圓。羇客先聞雁，高林已罷蟬。能持千里意，永夜照嬋娟。

秋望
露拭漁洲白，雲移雁路長。關山不可望，一氣轉蒼茫。孤館銷燈燼，深秋冷劒鋩。男兒易憔悴，誰辨是他鄕。

得張二淳初書
别有三年淚，初開一紙書。高天風雨集，知己死生餘。浪出徒爲爾，長貧或晏如。黃花無恙在，九月定歸歟。

暮秋
暮景不成霽，高空捲積陰。西風蘇病骨，落葉損秋心。自許矜微尚，相期遇賞音。塞鴻向何處，力盡白雲深。

萬桺堂
横雲池館已荒涼，衰桺今依選佛場。細路獨來尋曲㵎，孤亭無主對（一作倚）斜陽。蘆摇霜氣飛千點，雁逼風稜併一行。惟有西山畱過（一作肯留）客，溼嵐欲墮（一作如畫）石橋㫄。

其二
似聞春露濯靈姿，上客先拈白鳳詞。花氣撲筵香是霧，歌聲吹夢雨如絲。我生已晚悲前度，樹豈能言感昔時。日暮陂塘廻瘦馬，碧雲黄葉去何之。

晚望
吴山應在白雲堆，半壁金藍返照開。七十五亭容易數，飛鴻祗是不歸來。

題畫
靑山數點遠林秋，絕似三菁古渡頭。漁父不來江水闊，西風吹老白蘋洲。

寄胡習亭（卿）
歸心秋思逼天涯，楚水吳山去路斜。君向晚煙迴首看，杜鵑聲裏水葓花。

送僧還彭城
舊事猶聞六一泉，惠公親自裹茅椽。醉翁何與枯僧事，一聽松風便黯然。

其二
懸水村前訪故居，新隄十里轉平蕪。垂楊不記秋風別，靑眼年年望大蘇。

得汪龍莊書卻寄
又作三秋别，書來十月稀。至情無異語，久客不如歸。天與饑寒性，人今出處非。勞君遠相望，畱滯淚霑衣。

寒夜有懷
寒月一庭霜，天高急雁行。朔風驚客夢，我亦怨宵長。舟楫迷前度，江湖有故鄕。寸心還耿耿，之子念無裳。

寒夜論詩戲簡吳二衣園
奇筆翻空信有諸，不持寸鐵意何如。只言水面成文彩，誰向雲端寄素書。磊砢未應扶翠竹，玲瓏終見愛紅蕖。從今曹洞參三昧，鏡月冰花總是虛。

其二
敢許閒淸寄國風，應憐風月本來空。微君之故胡中露，要我乎期出上宫。綺語舊曾歌白紵，玄關今已悔彫蟲。須知流水襟期在，屈指春花十樣紅。

其三
宛轉柔腸可柰何，由來勞者易爲歌。更於何地裁紅錦，只是當時負碧蘿。上日鶯花開茂苑，春風蘭渚轉微波。若爲驢背循陳迹，載得閒愁爾許多。

其四
蓮曲菱歌亦偶然，幾人幽怨此中傳。瓢畱漢水無多矣，竽列齊廷蓋有焉。僕病未能調翠管，君才信可理朱絃。祗應彈出淸商調，不使横吹奏綺筵。

其五
漫從肥瘦較花柎，一樣天香與世殊。西子半腰非病也，東方千騎又多乎。不知帶月羅妝去，還憶淩波素襪無。倘許同心織縑素，何須山路咏蘼蕪。

其六
不分花枝與桺枝，拈來微笑總相宜。可知範水模山句，多愛風清月白時。銀海迷離誰得辨，天吳顚倒更何爲。邇來領略虛中味，藝苑應推一字師。

南江詩鈔卷三
寄從姪耿光（瑛）
繭裹同功夙有期，繅車容易見分絲。頻年小别迴風浦，盡日長吟寄阮詩。楚國春寒明月靜，越天山遠碧雲垂。緜緜遠道情何極，忍忘西窗秉燭時。

其二
沈緜肺病昔年曾，眞日枯懷倚瘦棱。三篋消磨羞作士，一瓢雲水擬爲僧。名山白足虛前約，短榻青燈負舊能。畢竟逃禪成上計，好將消息問伽楞。

其三
轉蓬無計出風塵，灰袖緇衫可笑人。雪葉團泥成慣相，桃花黏水悟前因。五參四問仍荒學，碧彩丹金不救貧。生計卽今成兩失，瞻雲遥指故園春。

其四
何曾渾濟許齊名，狂籍由來愧始平。春桺丰神開澹蕩，秋風懷抱莽縱橫。鶯啼修竹毛初滿，鷹掠寒郊氣乍淸。似我前車眞可鑒，故鄕賴汝振家聲。

其五
阿戎眞不愧經生，盡抉冰籤指玉衡。貞石吉金唐四庫，漆書霜帙漢西京。千秋業在期非遠，萬竹叢中夢亦清。保素不妨長戢影，仲遷今已困浮名。

歲寒篇
萬感集心，有會而作。於時冬也，遂以「歲寒」名篇。
楓柙跨崇岡，流影白雲表。高邈亦何爲，晚歲冰霜早。言我居深山，風霜滿懷抱。簡素湛精華，列缺紛環繞。公輸日周旋，馨香長自保。千載發芝英，厚意感蒼昊。下有巖壑深，上有風雨好。

其二
積疚謝詩書，餐霞自怡悦。聞有紫芝翁，獨坐靈雲窟。再拜授我書，元旂廻白月。嬰兒夜半啼，迴首元珠失。得失信悠悠，谿水門前流。中天懸日月，萬古孔與周。

其三
老樹覆層軒，落葉秋如積。歲暮北風高，與汝同寒色。凍鵲未營巢，更有無衣客。逸翮横九州，而以安一室。皎日不可期，沈吟以終夕。

其四
少小矜微尚，彎弧出平陸。生擒九靑兕，飛跨千年鹿。仙人顧我笑，招邀雲際宿。忽聞欸乃聲，不見山水淥。瞻顧成須臾，迅鞅廻塵躅。迢迢紅樹村，故人守空谷。多謝諸故人，面目誠主臣。

其五
憶昔陽春時，流水迴靑楊。彼妹亦何爲，舉袂見損傷。秋霜及冬雪，百卉無芬芳。芬芳難再得，冬靑遞如接。瘦面冷於冰，寸心介如石。疾風搏黄沙，冰堅石不裂。

其六
東山伐橕犁，西山斫橀桋。北山植高梧，南山鴐鶴飛。雨露㑹有辰，騫舉會有期。層冰昨宵解，零雨朝霏霏。霏霏復霏霏，遠行不如歸。

其七
陶公愛濁酒，但苦多迷謬。豈知竹林人，忘懷千載後。江海東南奔，河漢西南走。虛張相對開，靈箕掩其口。酙酌足醇醪，期之以白首。

其八
絺綌出南方，南方多炎燀。狐貉出西北，西北多嚴寒。始知歲功成，迺以地濟天。春秋不相見，變化須臾閒。物性固莫奪，見用迺爲賢。

其九
野鶴下曾雲，閒階向人立。北風毛羽頽，獨語堯年雪。誰惜乘軒姿，瑯琊飼餘粒。南㵎水泠泠，西山雲岌岌。鸞鷟有桐華，鳳皇有竹實。

其十
明燈張廣幕，中有鳴琴聲。一彈滄海吟，久客難爲情。情乖心易覆，吟猱不相屬。昨夜霜華濃，鴛鴦車上宿。出入復苦愁，腸中車轉轂。

其十一
魴魚上竹竿，竹竿何離離。微風開密藻，水面生漣漪。藴蓄豈有涯，勺水通天池。種魚魚自蕃，將與達者期。

其十二
故人千里書，開緘無一語。不知野水濱，寒梅著花未。行雲不歸山，雨點成留滯。巢許綰絲纓，夔龍狎蘿薜。遭逢理則那，畱肸良非計。五載定歸來，不歸如白水。

短歌
跌宕昌亭狎年少，釣竿合向秋風老。曉行騷瑟楓林靑，半山月落畱金星。團魚食李化爲獺，漢家元功有蟲達。

送李芝畹之官粤東
南海維沃區，秀繞珠江汜。江海日東流，蠙珠他徙矣。玲玲蜑户舟，穆穆鮫人市。須臾靈蜃出，幻氣開紅紫。明霞燦樓堞，百昌豔羅綺。一氣捲微茫，祇覺迷離似。顧令采珠人，逖聽心生喜。于役交廣閒，往哉應曰唯。吾聞五羊城，仙人餐梅蕋。睠此滔滔波，東流何日止。夫君抱遐尚，心與南雲峙。一官落天南，攬轡從茲始。前旌過廣城，一酌貪泉水。

其二
峩峩海岱英，錯落繁星燦。思州山出雷，仙火輝朱電。迢迢萬里天，不隔靑紅綫。簡書有程期，遠遊非所憚。生平萬卷書，百琲成一串。信美粤山川，奇葩証聞見。粤俗尚巫禨，術用詩書變。前哲宦（一作官）端州，歸裝無一硯。誰知廉讓心，不在形骸判。爲官寫漢書，風流過難遣。小邑公事稀，榕陰落庭院。請君綠綺琴，彈作思雍散。古意發淳音，中有仁風扇。奕奕紅蕉林，濛濛花雨爛。

病中簡羅二臺山（有高）
八年貞疾苦相薄，肌輔癯削衣出形。每當入夏長痱痏，奇癢搔剔無時停。初覺左耳綴明贅，小璫曲珥紛瓏玲。忍而不治久且潰，積瘀欲塞重黎聽。右額凸出一珠粟，浸尋髮際如鸞釘。眉心一道劃中界，如山斷鍔開深陘。垂簾隱几學胎息，有時暈倒頭搶屏。蒼蠅塌翅白鳥集，濳乘睡思欺忪惺。正襟卻坐自歎息，積疾沈痼寧我丁。苔珊居士數相見，爲憐旅影撫伶俜。拈花微笑問我疾，導師親叩維摩經。據觚稠曡析疑義，有似鏞業撞風莛。三星在戸送歸去，淸言爽颯畱疎櫺。三朝乍別劇相念，屢聞使足款重扃。昨宵急遞素書至，大聲棒喝甦沈冥。上言去姤如去惡，忌醫諱疾非先型。下言親老倚門閭，白雲廻合姚江汀。詞嚴義重見古昔，燈前周復洟涕并。問年廿七未及壯，頻年嬰疾誰使令。少小耕耘悔鹵莽，居奇騖博馳精靈。華絢到眼不復擇，往往兼畜迷丹靑。出入義欲未安止，縱口任腹甘羶腥。雞鳴動念雜舜跖，陰陽疑戰迷求寧。祗研朱墨守章句，三日新婦關車軿。外雖冥寂内浮弱，立身輕似風中萍。南陔之蘭取相守，曷不急問吳淞舲。沍寒溽暑不自攝，作使意氣追風霆。知者未謀昧者進，坐令扁鵲投砥硎。佩君之言感君意，昨者沈湎今方醒。急欲過從訟所短，洗心薝葡薰殊馨。探湯日色照瘡裂，舉足喘乏行且𧖧。搴帷彳亍還止坐，魚翦鬐鬛鳥摧翎。巷南偪側卽千里，顧瞻周道歌榛苓。短章點綴代簡述，旨緒愴結難爲明。何時見面理藥論，霍然起廢忘疑䁝。

思餘族祖見示和童二樹彭城懷古詩禁别用范增字依韻奉酬
推轂臺前國士登，廼公左右得長憑。薦賢畢竟歸蕭相，上賞何曾及范増。三輔已空班馬響，五雲仍捧赤龍升。濟時要識人才重，終見天心屬漢興。

其二
牧竪寧堪大寶登，翻令縞素得依憑。驅除此日煩英布，輔立當年悔范增。關内虎狼還自翦，山東將相許同升。故鄕三戸終何益，借號空傳大楚興。

其三
賜玦彭城去路登，重瞳四顧若無憑。江東何處招桓楚，垓下應思用范增。騅馬哀嘶山月落，美人悲唱陣雲升。八千子弟凋殘盡，父老何堪望中興。

其四
泗上荒祠肅豆登，憤王肸蠁尚瞻憑。檄文空自移安世，配食依然得范增。坏土長陵秋雨滴，釣臺淮浦暮煙升。英雄竪子同銷歇，流水前朝認建興。

其五
芒碭山高過客登，故宮猶向曲欄憑。漢家勳舊畱蟲達，霸主寛仁保范増。玉斗碎來星點散，彩雲䕶處日華升。澹懷合傍桃源住，不識人閒有廢興。

送羅二臺山歸豫章用昌黎寄崔立之韻
美樅茂堂密，雷雨鍾瓌奇。龍媒籋閭闔，翬兔相環隨。羅生出廬盱，川嶽光離披。魁奇磊落人，力卻千熊羆。邈然念顔尹，有志皆可爲。黃鵠一再舉，天地方員窺。璇樞表正直，四角無頗敧。攸好協於極，曰惟醇無疵。戰勝癯者肥，蒼潤生思髭。得失鏡臧穀，左右分梁岐。俯視听然笑，彼哉無等差。江河自古昔，流衍成今斯。不聞畏佳聲，萬籟空中吹。楚人得其弓，宋人亡其訾。多知猝見困，不虞兩小兒。一轂三十輻，谷神空守雌。七日混沌鑿，誰與矜眞知。衆說亦有郛，大道亦有陲。人不守甘白，羊質蒙豹皮。太玄首中孚，虛拘非可縻。儉德自含章，束修恭以撝。黄鍾肇萌芽，九九歸於奇。白黿淩飛江，不假庚辰施。東都拾瑤草，卽次嘘冷炊。依然保白賁，獨自貞黄離。僕本吳越士，𧿇跅頗不羈。竊聽得緒餘，作餔廼作糜。頻年遠遊宦，名實從卑卑。迷陽傷躑躅，舉足多艱巇。得聞夫子賢，乃自吳貴池。丰姿從想像，雲水流逶迤。銀臺排空出，欲駕無靈螭。仲春陶嘉月，始見靑雲披。探懷出古藻，不取芳華摛。神理闢窔奥，精光淨泥癡。洞庭張廣樂，鏗鎝振聾衰。獻歲發春生，元氣畱心脾。菽粟剖精鑿，雪練流香匙。㗦嘈震訇𡀽，刻羽矢不移。過從日以密，流連月載彌。分攜戀夕月，散帙迎晨曦。莛鐘屢相應，謬許聯壎箎。天衢十二閑，玄黃閒騧驪。顧取硉兀馬，文緄環璵縭。寸長相奬借，大義相箴規。威鳳結雙驂，煜爚呈雲麾。跨𡙇闥乾巛，挹注流霞卮。𦍩羊矜小黠，枳落耑抵羸。翰雞聞九臯，舍陸而騎危。脃膜著金屑，張視終隔䙰。奚不捕長蛇，生舍轉韉騎。內柴見眞宰，餘事屏機黐。勵志請從事，呰窳敢自隳。逡巡嬰疴瘵，垂首如寒犧。計出柏馬下，敢效雲龍馳。嘲哮及土木，韞蠢忘形骴。屢於衾枕次，晃朗承光儀。班龍吸沆爽，焦面還滋裨。攝生示所節，藥餌審所宜。清風卻溽暑，便靜袪煩罷。酒漿送日月，廻首徒吁睢。鑒茲靸汨淢，譬若繒纑資。握手歌上邪，此意通神祇。秋風舊有約，返棹歸東籬。同舟下河潞，渾衛通流澌。陟高高有原，測深深有陂。何圖頡頏羽，别見絲綸垂。聞君決歸志，悔我仍畱羇。何如鶴入雲，抨處光觸箄。結愲斷朱縷，𢠵惘翻方提。閭陬匹刀甫，擘畫雙鉤倕。風從不可得，雨别會如斯。夕陽繫征帆，愁波接瀰瀰。豈無握椒貽，香草日以葹。願畱款曲言，尺土階崇埤。甝虪號崥崹，蓊密翻柔猗。尺鷃決樹榆，易抨塵網罹。圓靈耀水鏡，在遠無盈虧。心旌折神䖀，嗤彼崇蘭萎。唅𠽫期久要，帶水爲帨觿。靈山拔地起，分作東西支。

春暮感興
日月春風來，芳菲蘦已暮。而以遠遊心，及與時光赴。西北有高山，仡仡天中柱。江海不迴潮，沙磧成行路。移山到海陬，中有春風度。何用報春風，調之以甘露。

其二
紅亦不復花，白亦不復花。仙人駕飛鴻，變手爲雲霞。雲霞墮江水，一去隨天涯。君看絳樹中，廼有漁人家。

其三
天路尚可窮，驅車駕言邁。斷蓬上高枝，適與飄風會。峨峨太行山，亭亭落天外。

其四
離離山上苗，下蔭蟠溪樹。浩浩江波中，投魴釣以鱮。坎坎伐檀聲，先向榽橀舉。殷殷蜀錦羅，掩映西陵紵。盈盈桃李花，脈脈臨窗女。

其五
天上種白榆，東西互相守。參旗轉屋梁，文昌挂於斗。迢迢夜何其，白石南山厚。參斗沒有期，天路安可知。鄕愁入張桺，搖蕩風中絲。

薊州懷古
西山雲氣鬱蒼蒼，箕尾天橫碣石長。終古建瓴歸掌握，依然吹管變陰陽。水衝虎脊潮無力，馬過龍沙草又芳。高處便應疏項領，幾從瀛海問扶桑。

其二
玉峰十二指崆峒，廻首天閶曉日紅。錦繡殘絲吹滿地，虎龍餘氣散遙空。如何南去遺雙鑑，還憶西歸有斷鴻。帝女不來丹桂冷，遊仙仍在白雲中。

其三
斷蛇山勢切雲排，如此風煙入壯懷。丹節三分關以北，素旗千點海之涯。周棠開近吹簫市，燕玉香生綴鳳釵。曾向望諸尋故隴，可堪衰草襯靑鞵。

其四
雪擁龍城慘不飛，逍遙兩代賦因依。鶯啼渭北新絲脆，燕到江南舊壘非。一旅秋風還故土，八川晴色上征衣。異時空灑桓公淚，桺臥平沙已十圍。

其五
五陵煙樹望淒迷，直北關山厭鼓鼙。一自濳虬生羽翼，長看鳴鍔斷虹霓。櫻園雨過花無色，繡谷人稀鳥自啼。頭白樊川多少恨，亂雲高鎖大行西。

其六
馬接飛猱亦異才，更饒奇樹倚雲栽。心回雨院梧桐迥，調入風輪觱篥哀。十里金川生夕照，三千花袖上雲臺。健兒唱遍天山曲，不見東光一騎迴。

其七
鳴鏑何曾返畫輪，邊笳吹斷桺枝春。彩旗半捲畱殘馬，斜月重來怨美人。何處芰荷圍帳幄，當年鷹隼避風塵。祗憐分灑長江雨，浣取西湖帶水新。

其八
亂山開合似摶沙，起輦何人識翠華。南國霜風低白雁，西陵秋雨薦黃花。誰將鷲嶺僧迦信，吹到嚴灘處士家。翎雀調高絃索轉，兔兒臺畔月輪斜。

其九
日馭風廻古北平，烏衣巷口燕飛輕。邗溝香水調金粉，楚國仙雲帶玉京。中令有時琴作佩，四關從遣玉爲衡。兒郞祗愛家居好，忘卻龍川過錦營。

其十
垂桺垂楊覆玉溝，一天晴翠散芳疇。無多陳迹畱雲駐，幾點殘星入海流。約略帆檣津口渡，玲瓏簫管鳳城遊。孫陽只在風塵際，瘦馬行吟過薊州。

觀二樹山人畫梅卽和題畫詩韻
淸絶襟懷許自知，秋聲蕭摵爲催詩。香南雪北無消息，豫寫春愁寄一枝。

其二
靑袍笻竹淨無埃，萬點疎花腕底開。想見銅坑風雪路，倒騎驢背獨吟來。

其三
結屋何當問雅宜，娜如深處訪新知。虛堂雪壁三千丈，只寫梅花處士詩。

其四
重與梅花續舊盟，秋高梵宇法雲晴。墨華噴薄孤山影，亂捲風林落葉聲。

其五
澄懷誰（一作惟）許月明知，剩水零山位置宜。底事吟箋披萬幅，梅花歲歲要君詩。

其六
君向梅花得賞音，禪窗我亦助淸吟。正如鍾阜蕭思話，松石泠泠伴鼓琴。

其七
燕雲嵩雨隔鄕天，說著西溪便惘然。一見疎枝倍惆悵，畫中仍欠討春船。

其八
秋渚行吟落日斜，素沙白石湛淸華。拒霜釀雪開都遍，合見春風第一花。

其九
誰見靈虬布格奇，遙從雪海望迷離。能吟空際疎花點，只有朱三十五詩。

其十
自是空山麋鹿羣，植根誰遣傍云云。宋家壇外空靈雨，不到棲霞嶺上雲。

其十一
江南春信遲寒梅，遠客新從北地回。踏遍黃蒿千里雪，爲探疎影訪君來。

其十二
喜見疎枝潑墨成，漫從籬落賦閑情。芻尼隔座喚秋影，鉛素無痕花有聲。

其十三
曾記飛英捲雪時，逍遙堂畔擅淸思。荒煙望斷秦臺月，寫得冰花欲寄誰。（追懷家思餘先生。）

其十四
偃蹇蒼崖歴歲時，水仙配食有前期。笑他脩幅羅居士，不寫生枝寫折枝。

其十五
花外精神悟未曾，摹將虛景上溪藤。嫩寒山下引歸鶴，淺雪橋邊逢瘦僧。

其十六
亭亭鐵骨長江涯，繪向千年祇樹家。試就梅公（謂梅菴上人。）參轉語，可應空色是飛花。

其十七
梅花繪向楓林外，一種清思不可量。雪裏芭蕉畱粉本，畫師曾有輞川王。

其十八
黃鶴危藤轉壁蛇，李成枯木點寒雅。高懷祗有楊无咎，晴昊無雲亂插花。

其十九
折枝贈别曉江寒，好句長畱畫壁看。三載魂消梅嶺雨，黃椰根苦茘支酸。（懷羅二臺山，時作嶺南之遊。）

其二十
翠袖天寒幾度探，山家薄暝友成三。賞心更在横斜處，七粒參星挂斗南。

其二十一
枯林賓鵲乍成巢，十里松雲覆白茅。喚起仙郞夜吹笛，碎冰條裏玉鉤交。

其二十二
羅衫舞遍月輪斜，香信原知夢後差。不是江南老桑苧，誰知巢許是梅花。（用放翁詩語。）

其二十三
尋春曾到白雲湄，一幅澄江護竹籬。送盡飛霙銜翠羽，崦西猶有半開枝。

其二十四
攜香初返秣陵船，剛近疎梅釀雪天。占斷蘇臺好風景，春山花簇畫屏前。

其二十五
前村風雪幾人歸，斷坂橋邊叩短扉。疑是江南來驛使，淸晨隴首望雲飛。

其二十六
鸞鶴丰標絕世奇，風塵那得此淸姿。鑑湖圖裏掀篷望，記得南頭第五枝。

其二十七
碧香山色望崚嶒，何日支笻畫裏登。南踏羅浮東鄧尉，往來須讓打包僧。

其二十八
蹇驢破帽昔年曾，惹葉拈枝詎足憑。苦憶梅村相贈語，空山雲靜只依僧。

其二十九
挂月村前訪古梅，一峰圖障半稜開。生綃數點天然秀，只恨無人載酒來。

其三十
亂飄瓊屑點漁門，畱得飛鴻印雪痕。持贈東吳舊知己，白雲長護竹根邨。

秋草四首
涼風天末望如何，漠漠平原返照多。長驛露寒人獨去，横塘水落雁初過。靑痕一桁黏衰桺，芳信千廻掩薜蘿。記得别時南浦上，低垂華綬送行珂。

其二
拾翠尋芳又一時，楚天雲雨費相思。珠簾舫轉蒼萍合，油璧車廻碧蘚滋。懷舊應憐枯樹賦，當年曾咏落花詩。含情重問裙腰路，蘇小門前雨似絲。

其三
驚沙飛礫路迢遥，又見征篷卷碧霄。塞外笳吹喧牧馬，山前霜重沒寒雕。滄江紅豆書千里，古戍靑煙夢六朝。一自使臣歸去後，節毛零落影蕭蕭。

其四
屧廊人去若爲情，空把蘼蕪問遠征。不信芳馨同小劫，誰從枯菀辨中行。寸心只向春暉戀，瘦影仍兼夜月淸。唱遍舍人金粉句，東風吹綠上蓬瀛。

落葉六首
登高空望暮雲飛，蕭摵聲中積翠稀。悽矣客心驚歲晩，悲哉秋氣送將歸。斜陽雁影迷沙渚，淺水蘆花冷釣磯。最是亭臯迴首處，一林霜氣撲征衣。

其二
四野寒風捲怒濤，亂隨歸馬振空壕。迢遙浦潊通煙火，仿彿林棲見羽毛。從遣深山徵月令，是誰中夜讀離騷。薜蘿三徑原無恙，祗恐重來屐齒高。

其三
含情重問莫愁村，落景蕭蕭自掩門。北渚秋風懷帝子，江南朝露怨王孫。（用蕭綜《悲落葉》詩。）波迴前渡無畱跡，蓬上高根有斷痕。六代離宮鴉數點，疎煙流水總銷魂。

其四
斷腸橋畔此重經，又見風林捲落星。斷梗隨風人易别，薄寒吹袂酒初醒。餘霞江路兼山路，暮雨長亭更短亭。憶昔攀條勞望眼，征衫可似舊時靑。

其五
提籠猶記踏春陽，沃露盈盈見遠揚。琪圃柯枝應不改，盛年歡愛易相忘。玲瓏似續庚壺箭，榮悴何關子夜霜。多事玉溝流水急，迴文仍與訴情長。

其六
高下縱橫掩路岐，更求前去欲奚爲。白沙翠竹畱仙蹟，碧樹紅雲負夙期。風雨蕭蕭人獨臥，星河耿耿夜何其。蒼茫望斷天涯路，搖落深知宋玉悲。

卽景次吳菉菴同年（斐）韻
雲帶秋容澹，帆連樹影移。野鷗如舊識，明月負前期。性懶逢時拙，才疎見事遲。同心懷玉樹，之子信温其。

泊景州見月
天際暮帆落，淸宵共倚闌。涼風散高桺，孤月盪層瀾。竟夕故鄕語，三年異地看。雷溪懷舊隱，想像水雲端。

槐音
古槐落葉感蕭晨，尚憶黄花碾路塵。庭蔭漸憐行處瘦，秋聲祗覺聽來眞。忙中鼓吹緣何事，夢裏歌呶大有人。爭似結亭臨曲水，綠陰分作兩家春。

太白祠放歌
峨眉仙客山中來，衣船不扣登蓬萊。宣唐鴻猷拜手獻，歘見蓉苑靑雲開。騏驥一蹶志不展，掉頭卻向梁園廻。金門待詔有何好，轉爲廊廟惜此千秋才。送月入江臨采石，江光倒映射石壁。如意一聲山竹裂，長星墮水卽上天，靈珠豈使蛟龍得。縱不富貴亦神仙，誰向荒江怨遷謫。祠前古木虬枝撐。插雲如動靈槎形。嵐深翠重神所託，風雨時作淸泉聲。良材抱質老巖壑，終見雷電騰元精。先生沈醉蓋有意，埋照坐待煙塵淸。生爲六合掃糠粃，死亦五緯揚光晶。英雄混俗人莫測，學劒學仙總寄迹。君不見雲霞標格棟梁資，經國山人衣尚白。

題畫
百舌問春春欲語，軟紅隔斷江南雨。落絮游絲盡日飛，誰是尊前看花侣。披圖如見芳洲春，林端裊裊晴空雲。流鶯啼破日卓午，雜花半綻啼煙痕。平蕪綠淨不可唾，靑天倒洗玻璃塵。翦鬚滴甕兩無事，微聞香靄生氤氲。迤邐花闌向林麓，潤煙一縷茶鐺熟。花閒侍立小童淸，掩映蜻蜓上修竹。横階馴鶴乍飛還，淸唳一聲山水綠。繪林先生莊惠儔，澄心遠與天倪遊。園林生意紛滿眼，襟懷開展春風柔。年來我有煙霞想，龍眠山草迎春長，冀犀代馬空惆悵。豈無妙畫新松障，置身合在雲崖上。

送别呈吴百藥（肇元）先生
亂雲高樹鎖平盧，澤國風煙舊霸圖。一去桃源迷紫塞，至今松雨冷川塗。馬嘶古道寒花歇，秋入空山月影孤。千里卽看分咫尺，碧霞含露引長驅。

太白樓懷古次高東井（文照）韻
日夜江流去不還，錦袍瀟灑想當年。星辰高甲仍垂地，雷電驅丁竟上天。卻笑武皇勞物色，虛疑方朔是神仙。青山近接乘槎路，不扣衣船穩醉眠。

其二
未信文章與命妨，才人結習本難忘。檄通甌脫風煙靜，怨入瀟湘杜若香。轉爲羽書辭五老，空聞鈴語怨三郞。江深塞遠靑楓冷，一代知音是汾（武粉切。）陽。

其三
高臺榛楚莽寒雲，長嘯如鸞竟不聞。尚恨宮鞾汚力士，卻思雄劒舞將軍。生前酒券畱紀叟，死後銘旌遲范君。（借用後漢范式事。）祗憶金龜行樂處，鑑湖一曲未平分。

其四
浣花祠宇剰荒基，樂府長畱變雅詩。山劈華嵩開兩戒，水流江漢見分支。只應白谷稱同調，差勝藍田守大遺。獨有酒鑪忘不得，孟諸醉尉寄遐思。

白馬巗居十詠
其一　述經堂
稽古十萬言，誰與究終始。絲竹鳴空堂，下瞰垂紅紫。

其二　洗硯池
騰躍草驚虵，長存王令書。方池受圓月，曾照玉蟾蜍。

其三　雲影橋
紫蜺何連蜷，横貫東西嶺。樹杪渡行人，秋山澹無影。

其四　蟠蛟榭
上有百尺松，下蟠千歲蛟。春雷起巖谷，雲尾迴松梢。

其五　聽讀山房
茅齋聞讀書，鹿門發深省。磵戸一花開，鶯啼春晝靜。

其六　夢泉
常含一朵春，不作三番涌。林影落澄流，禽魚兩同夢。

其七　介山亭
危亭峙兩山，適與晴雲會。隔岫望危亭，更在晴雲外。

其八　韻樓
結搆臨迴蹊，愛此風篁長。清陰覆綺窗，樓角春泉響。

其九　入畫廊
謔菴好巖棲，如讀李成畫。移得紫衣峯，持向廻廊挂。

其十　籋雲臺
高步籋閶闔，萬里曾雲開。靑驃躍重級，遠自天中來。

題王雅宜手券（并跋。）
雅宜山人券，舊藏顧元方氏，今歸元和馬君香谷。壬辰春，馬君遊太平，出示余，且屬爲之跋。余按券之制今古不同，就余所見者，若晉太康二年楊紹買地莂，首繫年月、交易，無居閒，紙尾不作押，中云「以莂爲證」。莂猶券也，劉成國《釋名》云：「大書中央，中破别之也。」若今言「合券爲證」矣。此晉券也。唐長慶三年虞賓買地券，亦首繫年月，紙尾無押，其證人爲孔愔。證人當卽中人，古今方國異語也。此唐券也。餘姚積慶寺藏宋史氏捨宅券，首述捨地之由，末一行書「咸淳二年某月日，諫議大夫史孟貫立券」，「券」字下作押。此宋券也。雅宜山人故與袁與之兄弟善，有無相通，必書券爲約，殆古者質劑之流歟！首稱立票人王履吉，其作中者爲文夀承，與借者得如干數。起責納息，俱有期準。末書「嘉靖七年四月日，立票人王履吉，作中人文壽承」，俱作押。明代之券與今時無大異，書事於前，繫年月於後，自宋時已然矣。余又見倪文正與姜仲海書歲暮告貸。文正於仲海，姻也，故不書券。簡末作押，蓋當時以押爲信。又徐天池與友人牘，劇言貧無以償負，至於矢誓。天池晚節之窶如此。雅宜以儒雅稱吴中，偕唐子畏、陸少暘、居士貞及袁氏六俊，文酒過從無虚日，當無雁行責逋之事，視天池所遇爲不侔矣。馬君嗜雅宜書法，行笈必自隨，得四方題詠甚夥，俾前輩韻事流傳，并得考見異時券制，良可重也，因繫以詩。
大小定券府史書，刻側畫指形模糊。荆州人責建安券，千金繡鐵今無儲。私錢出息古則有，本細寧慮枝扶疎。瑯琊詩人寵履吉，娜如山結靑櫺居。三瓶旣罄告我友，酒資聊藉君家餘。約束爲限示繾綣，漢法明制仍無殊。生涯落拓生計薄，負畝恥食魚田租。牀前阿堵爾何物，祗應徑付鄰家酤。海棠風過到婪尾，家家掃徑迎麻輿。同時較書（百穀。）汝南客，紅藥賦擅承明廬。侏儒待詔互饑飽，何如散髮浮江湖。停雲館招老徵仲，桃花塢約唐六如。兩壺兩羭樂莫樂，酒酣狂叫穿林於。朝來起債暮吿匱，听然一笑掀風鬚。連城不售老巖壑，遺墨猶値千璠璵。元和馬君愛八法，遠攜重襲靑綾襦。晴窗展卷乞跋尾，歸趙而後排連珠。我今浪遊若煮硯，十日捫腹一字無。昨宵馬君飲我酒，客囊定損靑塗蚨。笑舉鴛湖學士語，（錢籜石。）持券索詩如索逋。伊余失學多所負，行將避責三天都。軒臺雲海萬餘頃，數畝可割雲中腴。山靈有知不我拒，時供丹果靑菖蒲。買山立券限千載，卜居之外無所須。於戲此外何所須，君其爲我居閒乎。

次洪稚存（亮吉）見贈原韻
亶安月在塞，辰輪三角承。我初來姑孰，夜解雙繘簦。是時月生霸，霜氣搏翬鷹。見君廣座中，風纛幩車輘。詞源沛溟漲，泭卻海可淜。探懷出歌詩，古樂三階登。用陔棧以閒，克壯鼓得懲。異才獨挺出，軒鶴從朝升。因緣比舍居，朽蓍占合凝。子方病呰窳，旅魄愁儚儚。縱有鏗鈜音，不得喧聾丞。君持五色筆，解贈三花層。引綸貫史事，往若矢決弸。纆徽準經義，古訓相糾繩。聞言自跡屑，瞪目不敢譍。徐觀謙謙懷，舒卷一幅冰。矯然秀楚質，不遺薪與蒸。吁嗟瓜園後，大道埋榛艿。火燎勢中裂，川沸氣上滕。淹中述游夏，棘下保杞鄫。枕膝授荄滋，祕義得未曾。栗階不涖事，誰辯葅醢脀。張圖昧西東，木豆雜瓦登。秦延廣師說，煩言亦可矜。敷陳若稽古，志豈邀祠烝。高密彙羣言，屹若堂牆增。中聲定律呂，候氣得互揯。誰傳聖證論，異議相削馮。淸言繼飇起，防涘俄騫崩。冥心從臆決，蠭語終瞢瞢。蝝老自纒繭，蛾昧欲撲燈。班生譏禄利，揚子嗤名稱。變本彌加厲，一決頽溝塍。陳言強皮傅，百手爭鈔謄。汲古資深源，曷不泝淮澠。飢必戎菽稷，寒賴裘葛繒。六經出土苴，絲竹緜淸鼟。百心挽之東，獨力健者勝。束身絃誦閒，撾折理亦應。逡躔正昧朔，圭槷傳高曾。旦亡利牿脫，夕惕懷冰兢。不逢澹雅才，微言誰與徵。閶闔春風來，朝日丹霞昇。江南山水窟，煙蘿被盤偁。靑山破風雨，暝色延枯僧。西峯屬東阜，分簇尖尖蔆。跣足踏流泉，蟠木曲作馮。豄窮蹊轉仄，石仆徑絕恆。長松落鳥嗉，草潔無棲蠅。援樛跨長脊，巨翅拔海鵬。歸攜素石一，獨愛人所憎。去作黃山遊，氣欲超崚嶒。黑雲壓素練，深㵎一木夌。山花大如拱，俯引松拔陵。縣霤穿層崖，别竇通陰淩。躩空雙手易，縋險一躍能。夕陽開天都，灝氣浮蒼澄。諸峯梳合沓，爬剔瘦骨淩。别尋蓮華邃，華應峭出稜。皵枝下句曲，絆足疑藟藤。急雨侵回巒，瀑卷板斷絚。沿溝下雲谷，迅甚決馬騰。悔不老巖岫，枕石拳其肱。逝將遊十嶽，志在力可凭。知君兼人勇，果決超先乘。願以嗜學心，望古逌然興。與君結稠繆，投紵報以綾。今君賦歸省，殘暑收絲縢。吟篇溢篋衍，光彩輝文𧤁。江蘆繞紅芰，岸桺嘶涼𧕄。秋風已可懷，矧此别友朋。川衢愼起居，執袪語頻仍。恭聞悊人言，好學爲祉礽。山川豈云遠，吳越一葉棱。伊余疎檢律，結體多疚𤻴。遺文思網羅，槮漏張缺罾。期子事箴規，引我從善陞。在遠誼日篤，內鑒同祗㥄。泰岑積土埤，基鞏業自宏。物恆垂典訓，君其縷厥膺。

姑孰使院雪用禁體韻
坱軋雲載陰，晻㫲景近晊。天公開森房，水帝固元鐍。外沈沈陰凝，內料料氣結。山頭驕虪嘶，海底蟄龍渴。天桴揚以旗，鉤鈐覆其轍。秉燭坐昏點，重扃罩寒洌。得非天心牢，恐致地肺裂。須臾簷鐸凝，侵淩頽風蹩。翦樣天女癡，撒手麻姑譎。暴礎承依稀，撲瓦俄窣僁。風轉槃珊旋，霧交明澈纈。低垂紋半迴，急點樂中闕。整斜疎密態，高下縱橫節。溓溓始欲衰，綏綏始而迭。團光聚河㘭，因勢掩平垤。荷擔阿中隆，戴土岨對列。運裛影若連，屹𡿖勢拍㧙。沕潏流澌稀，鬱術凍泉咽。仄氿量其句，方池覆用臬。竹頂全簍盛，樅身半邊綴。憑高作雙挂，失勢俄一跌。亂隨陳騎歸，難遺謝衣襭。勢摧飌師吹，氣遏淩人拭。孤亭出岧嶤，百里見表畷。垣堞摇虚空，樓觀宕澄澈。一氣滋釐麰，千尺下蝗蠥。歌年人有時，表瑞衆皆悅。大哉陰陽功，猗歟聖神烈。旊形器維陶，奠位象用設。陰敷迎陽蓲，北沍濟南熱。巧於黃土摶，迅甚赭鞭撆。須臾變化成，照耀光華徹。庶以雺圛徵，占待習坎揲。昏旦賞晤延，報侑馨香飶。矛鼻削半鐔，劒鋩吹一呿。全凸鏡面圓，微露石盤缺。葉濃半點因，淺碧一枝折。覆仰成盈杅，東西置括楔。欲盎復欲沈，草草復䡾䡾。羅神行娉娉，葛郎行蹩躠。（下缺。）

明宮詞百首（有序。）
昔唐仲初聯潢中莞，訪軼事於宫闈；宋禹玉司直北門，寫閒情於禁掖。豈非相如病渴，希恩美在金莖；因之洗馬工愁，寄興偏憐玉女。掇其故實，被之新聲。借風雅以流連，參史窚之同異。此昔人於以興懷，而宫詞所由成詠也。僕畢佔初弄，僩瑟未諳。笑多病於東陽，感居貧於南阮。書繙剩乙，閒搜前代餘編；事考祕辛，漫識後宮芳躅。憶夢華於東國，稀聞內后垂簾；畱雜記於西京，閒及才人進曲。知孝慈垂範之良，歎太祖貽謀之善。泊乎末造，遂致多端。專房祗愛乎玉環，橫海早歌夫彩鵠。錦帆遠逝，商傳玉樹之花；金斗横陳，士賦芝房之草。後庭華靡，具載耳談；天子風流，頗滋口實。興言及此，感慨係之。茲因探覽之餘，偶發咏歌之興。梧生多節，體用編年。珠可僃忘，義傳記事。愧濤箋於花蕋，綺語生憐；慚漢苑之崑崙，錦章流賞。吟聯百首，原非百琲之珍；字限七言，敢比七襄之錦。如其别裁僞體，請以俟大雅之材；或者傳習舊聞，庶可附稗官之末。
天門旭日麗昭陽，御苑鶯花物候昌。上壽六宮齊誦德，徽音重見繼周姜。

其二
曳地垂垂大練衣，湘裙六褶映朝暉。掖庭也自憎羅綺，卸取珠簾換布圍。

其三
深宮話舊淚潸然，麥飯滹沱繼昔賢。賤妾承恩勞繾綣，南征諸將最堪憐。

其四
晩來傳喚入新宮，六院嬌娥拜舞同。聽取昭儀談女範，綺窗風靜月朧朧。

其五
短髮蓬鬙不自羞，上林春暖許從遊。君王若問平生夢，請與劉伶贈醉侯。

其六
分攜女校護重圍，虎旅三千聽指揮。白羽雕弓金勒馬，宫娥聯轡出芳闈。

其七
横筵三奏玉參差，宮譜新翻幼婦詞。一覺海棠春睡足，海雲深處望高麗。

其八
翟茀繽紛拜冕旒，慈顔珍重啟嘉謀。須知風雨雞鳴好，不及匡牀鮑孟流。

其九
廿篇内訓重懷賢，細楷書成玉版牋。昨日後宫新得賜，焚香親展御樓前。

其十
競傳劉晏屬程郎，賚予頻煩出尚方。知有范妃親總髻，爲渠指點少年妝。

其十一
列宮題字鎭輝煌，吳下才人繼仲將。閒與宮娃賭書法，硬黃試仿十三行。

其十二
監國餘閒鎭寂寥，崇仁門静雨瀟瀟。獨憐舊學人長繫，不似慈雅向晚朝。

其十三
椒房惆悵困沈緜，退讓爭傳郭后賢。香靜長安門下月，參禪好問靜慈仙。

其十四
長信芳懷念舊僚，許隨鳳輦上岧嶤。桓伊莫唱陳王曲，玉指頻敎奏角招。

其十五
西風瓊苑樹蕭森，迤北迢遙厪聖心。添綫裝緜情幾許，征衣爲寄塞垣深。

其十六
寂處離宮蹙翠顰，步檐頫首望鉤陳。願將玉臂金條脫，迎取陽和氊帳人。

其十七
淸寧宮外鳳輿廻，新自南宫省視來。遙望城隅高樹盡，月明空照露華臺。

其十八
蕭條郕邸對秋風，零落瑤華古井中。十載延禧如夢醒，不堪重問舊玲瓏。

其十九
奉侍慈寧數載餘，夢魂猶憶嶺南居。卻緣識字新蒙寵，內殿添稱女校書。

其二十
萬女年來得主歡，六宮如水夜闌干。提攜蜀地金花箑，起向西風怨畫鸞。

其二十一
臙脂洗盡換戎裝，靺鞈前驅過錦坊。倚馬倍敎天子愛，不須重與貼花黃。

其二十二
豈是猺奴獨擅才，無端傀儡共登臺。參軍拜舞讙呼後，撆見親提兩鉞來。

其二十三
陰濃嘉樹接南臺，臺外端凝扃戸開。賭唱憲王新樂府，弓鞵踏月印蒼苔。

其二十四
緋袍輕輦到龍墀，鬌髮垂垂映玉姿。撚取紫髥揮涕淚，瞻天已是六年遲。

其二十五
横門朱挺影模糊，歲久抛荒髹竹枯。點地忽聽聲入破，等閒拾得輞川圖。

其二十六
敝屣踉蹌大內行，瀾翻墨汁勢縱横。松泉圖就風雲起，重見吳生擅盛名。

其二十七
魚羮玉饌敢輕持，豫戒深心仰聖慈。爲聽優施枯菀曲，鴛幃夜半泣驪姬。

其二十八
信手拈書適性靈，俄驚老伴上彤庭。孔曾芳躅依然在，莫譯莊嚴梵唄經。

其二十九
珍念南宮選士年，拈香默禱上淸前。內宫亦厪求賢意，香几頻歌卷耳篇。

其三十
宣室何須召賈生，詔傳元老入承明。日高夾殿槐陰轉，前席惟聞歎羨聲。

其三十一
內侍低聲喚翟車，玉津園外看芳花。九重春暖晴霞麗，光照慈寧外戚家。

其三十二
內庭傳喚武安侯，啜茗還從閬苑遊。憶自官廚宣索罷，朱匳無復賜珍羞。

其三十三
肺腑頻叨內宴長，座餘閒與論封章。更闌人静燈明裏，被酒低頭有大張。

其三十四
輕𦄢婀娜紫羅光，歲歲蒙恩賜尚方。蜀錦昨聞新罷織，開箱爲檢舊宮妝。

其三十五
新亭毓秀隱山椒，苦恨靑梧向晩彫。寶籙是誰虛禱祀，災祥須問侍中貂。

其三十六
覓得奇書進紫宸，紛紜交餽語偏新。不知黃米何狼籍，解隱須尋郭舍人。

其三十七
翩翩金鶴歛雲翎，丹頂香來滿座馨。旰日經筵初輟講，餘煙裊裊出疎櫺。

其三十八
玉堦背立幾經時，盤礴私看老畫師。撫鬢忽聞聲健羨，姓名新被九重知。

其三十九
偶扶殘醉入宸宫，煙火緜延貂帳中。不是尚妃邀澤早，怎敎將作奏新功。

其四十
過鎭軍開鎭國中，黃衣光照玉玲瓏。鵝翎掩映遮陽笠，御苑蕭蕭萬馬風。

其四十一
上宫開宴薄高舂，內侍分尋過碧峰。一色六軍黃罩甲，不知何處覓濳龍。

其四十二
朱檐迢遞列華燈，氍氁中宵紫燄蒸。殘醉豹房迴望處，猶疑煙火徹雲層。

其四十三
輕盈態度總無雙，檢取蘭編倚玉缸。興邸不知天遠近，南宫深處指南邦。

其四十四
番語鉤輈若箇傳，李波小妹最纖妍。淸歌未罷彎弓起，一縱雙禽落御前。

其四十五
聞說宣房結好音，新開黑殿蔽雲深。旴江消息今何似，猶到蘆溝索舊簪。

其四十六
禁苑蕭岑半載餘，維揚聞道返龍輿。誰知良女廻鑾請，絕勝長卿諫獵書。

其四十七
頓姬絃子寶奴箏，南部煙花遠擅名。十五宮娥最嬌小，也將鳳管學新聲。

其四十八
雅歌不用奏唐山，漫撚琵琶御座閒。仿得查郞歌一拍，水泉咽處鳥閒關。

其四十九
野花田畔舞婆娑，映入君王醉臉酡。領略九重春雨露，始知村酒媚人多。

其五十
罷選初從朱邸歸，夢中華寵是耶非。臨湖悵望龍髥逝，零落宮門老浣衣。

其五十一
茶甌捧向碧紗幮，獨霸仍看衛子夫。誰識長門心獨苦，難敎滄海孕明珠。

其五十二
永巷羊車聽漸稀，博罏香燼晚風微。曹孃語笑新專寵，綺帳春寒賜鞠衣。

其五十三
宮鈴歇處静彤闈，繞頸驚看白練飛。夢裏龍遊渾不覺，醒來猶自惜端妃。

其五十四
藉田雲暖羃煙霏，指點前山曉景微。西苑春畊田漠漠，秧鍼靑映侍臣衣。

其五十五
隨侍春蠶赴北郊，柔桑沃若漾輕梢。嬌姿不解濃陰好，愛看新篁帶綠苞。

其五十六
七寶丹成啟玉函，眞師拜舞祝多男。五雷壇外春如海，紅藥翻階帶雨酣。

其五十七
瑶壇靜夜殷輕雷，甘澤從知遍九垓。受賀未開無逸殿，祈靈早上太淸臺。

其五十八
詔求開士夜淸宮，黑靑全消冥漠中。若道進賢蒙上賞，陶師應比鄂侯功。

其五十九
淸宵警報入三邊，火甲金輪一紙傳。急遣黃巾先負羽，眞人爲國掃燕然。

其六十
紗冠香葉影葳蕤，拜獻淸詞上玉墀。瓊液一巵香百和，中官先賜與分宜。

其六十一
生來纖骨總超凡，不著羅衫著道衫。選向集靈臺上立，雙雙香几捧瑶函。

其六十二
寶鼎新承日月光，早春練日祀明堂。詞臣昨撰芝房曲，翻入新聲奏玉皇。

其六十三
步虛聲靜漏泠然，翦取黃絁意自憐。玉體不如仙苑兔，銜花猶近至尊前。

其六十四
霞煥龍光旭日晴，花飛鳳彩曉風淸。履聲近處慈顔笑，知是前星照戸明。

其六十五
鼇山燈市映周遭，赤玉盤縈白鳳膏。佳處毎逢天一笑，掀髥頻喚進蒲萄。

其六十六
沈水龍涎徹夜焚，華筵靡靡宴南薰。外庭未進親賢奏，内監先呈節飲文。

其六十七
百軸琳瑯進玉墀，劉郞風雅冠當時。君王自愛長楊賦，侍女爭歌折桺詞。

其六十八
冰柱烹茶茗味新，深宫寂寞度芳晨。外閒風景今何似，試問龍墀掃雪人。

其六十九
秋晴試上洗妝樓，遼后回心跡尚畱。十首院詞曾記否，當今誰擅舊風流。

其七十
西城曲宴意如何，聽取新聲款款歌。翦取雙鬟聊示意，深宵長日盡清和。

其七十一
三曡雲裳楚舞終，楚歌一曲歎飛鴻。元良止定都人子，定策何勞四皓功。

其七十二
菩提參對列雙株，葉底勻圓擷寶珠。記得熏風廻殿閣，黃花萬朵競芳敷。

其七十三
中使頻煩喚福王，朝朝陪宴向昭陽。外庭洛蜀多章奏，盡付中官入皁囊。

其七十四
領取乾淸管事牌，私敎海客下丹階。前驅不用聲傳警，麈尾宮娥一字排。

其七十五
黃衣短窄稱身裁，跨馬提刀别院來。自與孫郞契魚水，生憎馮伴作鹽梅。

其七十六
靜數蓮籌逼夜殘，擁衾欲起畏春寒。俄傳慈聖傳呼急，盥面親扶上玉鑾。

其七十七
聽取深州拂素琴，至尊親自整華襟。聲聲彈出懷賢操，不似君山靡曼音。

其七十八
鎭日雙蛾鎖不開，金花頻使内官催。車聲近處花容笑，知是關中進鑛來。

其七十九
靄靄慈雲内苑天，琉璃燈湧畫簾前。化身宛似莊嚴相，法殿新成塑九蓮。

其八十
噦鸞盡日掩朱簾，沈水名香手自添。春色十分縈上苑，韶光儘許牡丹占。

其八十一
玉階露重芙蓉冷，永巷風微荳蔻溫。隱隱鼓簫聲度處，遙知西李獨蒙恩。

其八十二
錦帆詎待榜人開，欸乃聲低過繡堆。風過御衣香度遠，新皇新駕小舟來。

其八十三
好是端陽令節天，龍舟迢遞破雲煙。馳鞍躤桺誰爭勝，艾虎先頒閬苑仙。

其八十四
高臺重九共躋攀，一闋陽關調最嫺。迴望兔兒山月上，淸歌低唱鎖眉彎。

其八十五
甃石周遭虎洞深，迷藏複壁費搜尋。月暉漸轉花欄外，笑指龍衣隱碧林。

其八十六
委鬼茄花匝地生，可堪表裏勢縱横。中車遺傳分明在，誰向楓宸達四明。

其八十七
象牙牀冷夢魂淸，臥看星河瀲灎明。大內夜聞邊角奏，厰臣團練昨開營。

其八十八
雕弓豹鞬入宫門，積翠山前萬騎喧。金鼓未停呼噪起，敎場初日照黃旛。

其八十九
陟岵何堪泣望頻，朂勤宮靜獨傷神。西山知有劉孃墓，暗解金錢付寺人。

其九十
懿妃空自想音輝，玉貌圖迴笑語非。堯母門成鉤弋盡，兩行淸淚點龍衣。

其九十一
銅環風動響鏗然，又是深宮歲暮天。東絹寫成鍾進士，素屏横綴廣門前。

其九十二
綵裝分列玉螭頭，象笏朱冠重歲修。年久不堪多變幻，中宵偷向别宫遊。

其九十三
珍念天顔太瘦生，列羞爲勸一尊傾。更聞瀛國加餐語，對案欷歔不勝情。

其九十四
拜斗歸來玉輦馳，二妃寶蓋鎭相隨。直房好與官曹語，僚采休敎秘事知。

其九十五
羽車宛轉詣端門，正旦新開上壽樽。廡左一簾風似翦，揚州花月與誰論。

其九十六
交泰和風拂面吹，殷勤款語晝陰移。翊坤近得中宮愛，不似承乾拜舞時。

其九十七
排几爭論爲貫魚，幾看辟穀守元虛。貂裀似表中情悔，絡繹長秋問起居。

其九十八
永和春色麗芳晨，迎取蕭居愆室人。依舊麗華陪綺宴，名花光映玉顔新。

其九十九
歸風遺操最纖妍，悵望飛雲隔遠天。一曲楚聲腸欲斷，不堪重與賦哀蟬。

其一百
母範應追漢宋時，樂章頻聽咏螽斯。押班宫女銀絲白，閒坐花前說孝慈。

南江詩鈔卷四
題聽讀圖
經訓乃菑畬，耕穫相終始。不聞惰農安，能令田畯喜。猗歟白馬巖，四壁弦歌起。齗齗鄒魯風，穆穆蘇湖軌。據梧亦忘疲，睦耳信爲美。趣塗遠有期，迴鑣道伊邇。力田良有秋，相將蓺疆理。彼哉夏侯生，志迺在靑紫。

題倚樹圖
童君至性人，肅恭念桑梓。萬里源從渤海迴，千重雲接中峰起。攀條一日三摩娑，微風不動涼陰多。鐵幹西垂疏地脈，髥枝南向承天和。岸幘披襟好顔色，一生祗自行胸臆。位置眞宜巖壑閒，友于花鳥皆相識。懷庭大樹日輪囷，半倚靑山半入雲。君不見蒼虬柯偃金隄鞏，多少含光擁蓋人。

聽張無夜（世犖）先輩談湯西崖少宰遺事
埜店山橋問曉征，水葓花氣杜鵑聲。五更驢背吟殘夢，身在蓬萊島上行。

其二
風土黔南杳渺中，愼旃吟後又逢公。蠻煙瘴雨誰相問，滌露山川見兩雄。

其三
詼諧玩世項霜田，見妬分明勝見憐。遮莫讖成湯九尺，靑娘畱取舊因緣。

其四
龍興鐵礟壓城開，一騎番巢去復廻。誰信書生具鱗甲，曼纓短後粤中來。

其五
紅豆梨花秋復春，雷塘歌舞化凝塵。銀槽檀板今何在，爲見時郞憶故人。

其六
楊桺池塘晚吹涼，仙人合住水雲鄕。低徊靈鷲山前路，重問維摩避暑莊。

讀桃花扇樂府次張無夜先輩韻
靑絲白馬渡江來，凍雪山頭暮雀哀。苦恨中山畱愛女，凝妝猶自待人催。（福王出奔時，有進奉女二人，未及攜去。）

其二
三載香樓翠被空，雁書遙染錦當胷。曲中姊妹多儌幸，未必孫三遠勝儂。（孫三舊與李香齊名，後以王事死于太末。）

其三
桐城公子老歸禪，舊事南中盛管絃。西粤夢迴滄海轉，靑溪桃葉自年年。（桃葉渡宴集，方密之爲之主。）

其四
黑雲高壓縉雲城，窮海孤臣戀主情。等自貴陽書畫客，濁涇難染渭流清。（楊龍友初以貴陽姻婭不滿於人，後仕閩爲督師，死事甚明。）

其五
竿木隨身浪子場，渡江遺話笑吳王。蕪湖贏得崑銅祭，一枕琉璃寄恨長。（阮大成在錢塘時，曾以伯嚭渡江自喻，見蕪湖沈士柱祭阮司馬文。）

其六
妥娘故宅破窗紗，憔悴秋楊映暮鴉。半壁南朝成底事，祗憐燕子怨桃花。（鄭妥娘在諸妓最爲老壽，初以演《燕子箋》得名。）

其七
雪苑才名冠大梁，朱門不改舊靑鴦。西山曾見移文否，未許侯郞赴道場。（朝宗歸商邱，仍舉雪苑文社。辛丣應鄉試，擬第一人，以忌者中止。）

其八
棲霞山接武夷靑，龍舶難邀帝子靈。瑶草歸來同白首，石交空怨阮懷寧。（馬士英在浙中，頗以大成任事，已受惡名爲恨。）

其九
名花零落白門秋，舊恨臙脂滙畔流。欲問秦淮芳草色，風華只羡顧眉樓。（板橋名妓，惟顧媚一人得以夫人終。）

夢泉歌次沈雲椒（初）前輩韻
靈泉出氿展澄碧，向霤由旬逾階尺。西竺化人臨紺席，中丞題碑署厥額。曰應神符沛神澤，夜夢祗洹煒亦亦。三千香界一誠格，龐眉尊宿葆貞宅。如是化身記曩昔，拈花微笑霧不隔。般若通津智人懌，座前方池甃文石。慧水遥疏二分脈，雨暘應禱順靈液。湀厬何須辨廣窄，化源啟兆微斯夕。集禧演慶維岳伯，山寺春巡境重覈。舊有池流近香積，潄淨六時誰典責。忍令芳泓委藂繹，初濬瀸微漸充奕。遂有紅荷漾嫵嫿，㫄治少泉未輟役。俄見一絲泉眼白，山僧及冬迎棨㦸。告茲靈異涌方㙭，搆亭列幹待重闢。證以夢境辨諠嘖，輪三徑五符界畫。形眞神感兩俱適，鴻文照耀彩烜赫。抉發全藴理莫易，曾聞德禎善乃獲。瑞泉出醴元公釋，四和通正彙衆賾。氤融氲結遠無隙，先幾知來數占逆。心亨得坎利再索，我公棠碑遍廣陌。仁爲風蓲義電劃，海隄鞏復華信跡。三江安瀾簟膠醳，淳治上應月滿魄。八能丕著五紋籍，卽如此泉珠卷舄。飮水知源永弗斁，秩宗上卿舊賓客。遠寄新詞輝玉冊，十手傳鈔彩箋擘。瓌此法源露霞磧，創見可弇習聞百。和歌隘陋如埤益，衢謠或僃華輶擇。試繞鷲峯轉雙屐，緇宇煙開鳳舒翮。

題樂槐亭長橋小艇圖
淩波一葉輕如鶩，同調忘機狎鷗鷺。夕陽流水長橋横，是君高咏蒼茫處。逢君衮衮長安衢，綠槐深巷成幽居。偶繙舊句作新障，令我逸思生江湖。故鄕山抱海東隅，繞山蕙水通清渠。十里新蒲迎釣艇，桃花春浪薦銀魚。

題汪龍莊寄衫圖
曾記筠箋擘素時，秋裝歲歲寄如期。而今腸斷前溪月，一髮山分兩鷺絲。

其二
闌風梅雨黯江津，製就征衫穩稱身。病裏猶從小姑問，可曾逢著寄衫人。

其三
往事華伽忍再論，素紋長自伴吟魂。可堪一幅盈波紵，祗與征夫拭淚痕。

其四
豈是珠川欲別難，綫將千縷轉汍瀾。鸞梭親織雲羅影，畱得年年一度看。

題泊鷗莊次韻
孤雲墮爲山，不隔湖西樹。湖水狎閒鷗，我隨曉雲渡。菱芰撥迴槳，招招見親故。曾莊卷薜蘿，高談豁雲霧。卻望臨水亭，垣衣化縗鷺。當年放鶴人，千載申遐趣。先生懷古懽，合作對門住。暑氣散桺陰，相送隔川路。幸聯常棣不，勝地賞心具。沿緣細路閒，髣髴幽人遇。中酒起迴翔，跔足緬高步。悔不及春來，同掃梅花墓。逸蹟畱溯洄，遊踨歎迷互。賡隨夙有期，過尋亦已屢。祗慚上水船，未償舊逋句。小月上高峯，俟續前遊賦。

蒲圻道中雜咏
陸水西流故道存，驚波如箭汩沙痕。虛傳赤壁周郞渡，誰識金城陸渙屯。

其二
峯腰曲抱丹心樹，雲表微分白面洲。攬轡不須頻問道，馬鞍山近見交流。

其三
鳴泉修竹繞精廬，觴詠風流歎久虛。猶有窪樽畱古篆，熙寧癸丑暮春初。

其四
山田風軟卷輕嵐，近水林巒滴嫩藍。魚若空行應可數，鸕鷀何處下澄潭。

其五
蓴菜塘西送棹謳，蒲花開過玉灣頭。刀鐶江口如相望，飛鏡淩空又及秋。

其六
北牖迎涼暑氣蘇，山程水馹訊前驅。輕軺明發長洋港，三楚州陵展舊圖。

題浯溪磨厓碑
唐中興頌磨厓碑，碑字照耀浯溪湄。扶藜客過重題句，掉臂欲與元顏齊。大書深刻左右列，特立壁壘蟠新奇。天寶肇亂有本末，儒議過激徒爾爲。延秋門上烏夜啼，宗社失守乘輿西。常山脊斷凝碧冷，河北義士嗟疇依。儲皇擁立保靈武，神堯國命憑于斯。貞觀內禪有家法，矧值喪亂乘前基。滌瑕盪垢與更始，白日高照天王旗。指麾李郭掃河洛，激厲張許屏江淮。義聲四合羣力併，安奉鶴籞還京師。雞鳴問膳若盡孝，倉猝舉事夫何譏。孤臣望治老文學，忠厚猶得詩人遺。二聖重懽獲底豫，事雖難覯情庶幾。特書太子重卽位，繼體授受明無私。僅循故事守監國，進難稟命退喪威。坐縱逆賊貽國蹙，小孝翻恐隳鴻規。柰何中道制嬖宦，南內控馬成驚危。天火下摧武乙震，災異千載猶傳疑。連昌竹碎杜鵑血，忠臣哽咽難爲辭。前朝事往苔蘚古，史家定論知何時。暮秋持節過溪曲，魯公大筆瞻淋漓。試翻新論詰涪叟，道州或許心相知。

東皇店途次作
歸軺重過紫雲鄕，近指嚴關十里強。驛道只今通楚豫，戰圖誰與問齊梁。人依紅樹千林轉，水遶平沙一逕涼。仍數郵籤談往事，絺衣蘿月夜蒼蒼。

恭和御製仲春經筵有述元韻
迎和律轉攝提春，講幄紬書重闡循。仁且智兼符孔性，哲而惠協慶堯民。還將延泰持恆意，仍勉時幾日贊身。壽宇卽今昭雅化，欣聞睿論語詮眞。

恭和御製經筵畢文淵閣賜宴以四庫全書第一部告成庋閣內用幸翰林院例得近體四律首章卽曡去歳詩韻元韻
詔自講筵臨祕閣，春旗曉共彩雲移。承光許及然藜向，摛藻眞慙授錦遲。萬軸瑯函瞻富有，十年蘭館被恩私。文淵卽覩源津接，首蔀成編勉副期。

其二
排籤詎數漢唐哉，璧海瑤林薈萃來。三萬六千編敍整，丙丁甲乙部分該。（《四庫全書》分經史子集，取古人甲乙丙丁分部之意，共計三萬六千帙。前代藏書，未遘斯盛。）日星共燦春秋筆，月露因掄風雅材。（館中進呈書俱蒙欽定，如《契丹國志》載胡安國論楊光遠事殊乖大義，遵旨訂正；唐宋元明人詩集語渉香匳者悉命删去，以示風雅正宗。）聖論折衷昭萬古，親承睿訓侍臣陪。

其三
拜首同賡糺縵歌，雲書霞葉護星羅。由來天水生從一，恰應羲爻吉有他。鄴架牙籤難擬此，鴻都繡石許同麽。右文雅化諧春豫，樂奏瑶階叶至和。

其四
分列儒臣叨錫宴，仙韶調律靜蓮籌。憶從前史承恩者，曾與頻年異數不。盤飫珍肴情脈脈，坐聞松籟韻悠悠。歸攜更荷便蕃賜，御幔長看紫彩畱。

題幽居圖
藕田十里護書壇，松壁千尋夏瀑寒。五載重江雲樹遠，思歸聊借畫圖看。

其二
梅花屋叟東維子，可是谿山舊主盟。新築茅亭煙水外，讀書纔罷便躬耕。

題飲香圖爲意山同年作
壄林山接姚江口，（《南史》壄林山，宋《會稽志》作「桂林山」。）誰共淸宵泛月瀾。鄕思轉深歸未得，一枝愁向畫中看。

其二
爛漫湖山浩蕩期，倚舷倒卷碧筒巵。桂波泠浸雙隄白，可記扶花倩醉時。（戊戌秋事。）

其三
自度航輕轉碧莎，陸郞老去繫情多。酒闌自唱天香子，柰此盈盈一水何。（同飲者爲陸大篠飮。）

其四
㡧中風景憶當年，歡緒離悰併客筵。知有生香新樣本，茘枝圖倩畫師傳。

咏晩香玉
花開不厭晚，偏到晚生香。名士孤高品，佳人淺澹妝。玉光原潤澤，夜氣轉淸涼。愛結同心質，眞成卻暑方。

木瓜次胡燮齋韻
誰翦沈黃一握雲，那煩連紹綴敷芬。試香微向燈前覺，案酒偏宜醉後聞。（木瓜可案酒，見《詩義疏》。）蜜蠟封函應遠寄，白魚依㡧待重熏。樝梨莫漫名相溷，靜韻幽姿與細分。

其二
結素爲苞子作房，底須簇紙炫新妝。黃浮幾許秋生暈，冷到如馨夜有霜。根近中州畱正色，天敎碩果湛幽香。投來鄭重堪相慰，衛水瀰緜雅意長。

其三
故山秋翠弇雲升，鐵腳相尋病未能。客館經時懷永好，天涯偶見似良朋。楙林種樹人何在，（《嘉泰會稽志》：「楙林山，謝靈運著《山居賦》于此。」）蘭渚探芳露漸凝。（蘭亭出木瓜，見《大觀本草》。）一臥梁園苦消渴，鄕愁無那觸頻仍。

其四
未是淸漳淹滯身，華林想見五株新。春風誰認婆娑影，秋思難禁磊落人。蒂並枕函曾破夢，盤堆棐几亦怡人。黃中轉憶瓜州種，拜賜頻年奉御宸。（戊戌至壬寅，每歲荷賜哈密瓜。）

題吳衡陽太守葛君碑
横水移槎後，誰題墓上阡。書分皇象體，人憶赤烏年。感慨三分逝，權輿八法全。華陽畱片石，猶帶古湘煙。

留别畢弇山中丞（沅）一百韻
大梁運逡躔，聯珠映奎宿。璧河萃光晶，才彦並輻輳。恩知被獨先，招邀趨敢後。淮渦駕輕舟，一葉卷層澑。驅車古河壖，土坼火輪蹂。瞻拜鈴閣前，塵汗旅衣透。座挹鮮颸吹，廈荷慈雲覆。歲敍數暄涼，形狀憶癯瘦。加餐佐美魴，酌勞注重酎。款款抒别悰，重重開積懤。安居館初適，古簡業親授。侍坐宵露湑，涼篷捲蘆𦸢。瞻仰有嘒星，憫農若在疚。先時河豫閒，鬱烔感頻復。炎官揚赤旟，摶沙刷狂飂。霧狖曙更冥，風禽晨失晝。彊㯺連阡疇，呰窳廢犁牰。掘枿氐亦焦，髠樹根從仆。況復河漫流，金隄防蟻漏。改道築新渠，昨冬功始就。宸念厪天中，旌麾移陝右。方當入疆初，亟繕封章奏。布惠帝曰俞，加施恩彌懋。飛輓千舳艫，轉般萬轂輶。俾飢黎受餔，若渴鳥張噣。挹注徧嚅喁，哺負及耄幼。占星火司辰，値卦爻遇姤。饉饑舊已仍，旱暵今寧又。步禱致精禋，靈應獲孚祐。始聞急涷鳴，歘見層䨧逗。颷輪息扶搖，雷車騁馳驟。急點挾翻盆，迸流瀉承霤。接澍三日延，通湀千重湊。柔綠生近郊，紆靑裛遠岫。父老感涕言，數載未曾覯。憑眺宇澄鮮，解駮氛昏雺。昨者柘城賊，狂猘恣反嗾。掠粟爲峙粻，裂繒待縫胄。比壤接荆揚，竄穴便鼪鼬。藉非懾先聲，得毋困猶鬬。偉略計敉寧，妙算無停畱。一舉靖狼煙，無俟彎隼鍭。城開墟集通，魁殱脅從宥。平野曉扶犁，叢祠夜息煹。趁此甘雨濡，努力勤耕耨。矧開古汴溝，測水穿廣袤。代賑叶宋籌，執功如漢僦。寧知勞畚鎡，但覺飽饙餾。秋穫卽登場，春麰行溢畝。相望占多稌，疇歟歌采䔰。盛漲赴建瓴，豫防儼設甃。沙𨼒疏盤紆，川軌得順揉。安瀾賴鴻猷，推功託神酭。從來大儒效，神筦愜補救。十年撫咸秦，善俗宜民壽。華實稱上腴，稠麥倍鍾豆。今茲涖河洛，焦原成福宙。祇在轉移閒，卽覩盈寧候。閶闔涼風來，閒階碾茸䓮。行館闢嵩陽，縹緗列文囿。版探宛委藏，冊辨龍威守。兩羭究經遺，三豕匡傳謬。圖餘夏鼎鐫，錄集秦碑鏤。九流逮墨鮒，六蓺溯蒼籒。圜圖緬周輪，方志定橫繇。鑑澄涑水書，緒接龍門胄。世繫待續編，音響若相詶。餘蓺滂天葩，至和諧玉琇。恤民懷樹榆，體物偶賦楙。麗藻耀虬麟，靈囿翔鸞鷲。至今五色雲，爲章照薪槱。閎量今古儲，絕業天人究。日夕從繹尋，次第豁怐愗。憶初問字時，歳丙戌夏首。古堂絳縵舒，深巷綠槐茂。數惜北平奇，里訪南雷舊。得承奬許殷，自忘佔畢陋。孟進趣修途，感激起沈㿒。業務廣益精，貨豈貴難售。石室校琳瑯，禮堂訂籩梪。終愁鹵莽治，難冺毫釐繆。所識僅蟲魚，所得祗飣餖。每歲奉音書，勔釗戒豫猶。恐負夙昔期，中夜奮自詬。重經憂患餘，衣食勩奔走。遠道荷滋培，鉅力拯顚踣。累牒付校讎，劇談啟譳䛠。簴鏞聲舂容，時應寸莛叩。追陪意所忺，顧視情增厚。英英幕府才，奕奕東南秀。宏奬雅輪扶，淸詞玉泉潄。柏馬舒調榮，蓬麻得比偶。肆力從丹鉛，餘事屏雜糅。遠水遞魚筒，寒暉引鴻脰。故山凝白雲，隴舍待締搆。歸思感紛淪，鄕愁結互貿。彝門雪初晴，征驪鳴在廐。戀别欲攬袪，臨歧恐霑袖。獻歲發昌英，郊原簇春繡。玉燭潤兩河，榮光許重覯。

題曉溪行樂
與我周旋寧作我，忘言已得此中眞。尚嫌嗜酒陶元亮，形影何曾解問神。

其二
故山雲水去匆匆，印雪飛鴻認舊蹤。纔向長風沙口别，壽陽春雨又相逢。

其三
第五橋邊曉泊時，兩行春桺雨添姿。此閒不可無君語，漫道溪山獨往宜。

其四
依舊綀囊賦遠遊，湖波江水易分流。嚴灘近接仙霞路，吟眺輸君最上頭。

題張松園觀察（朝縉）蕉陰默坐圖
奕奕榕海陰，團蕉卷秋霧。以茲靜照懷，宛與賞心遇。澄澹含碧滋，敷蕍重翠布。如聞展斾時，衣灑蔷薇露。嘉殖徧八閩，愛比棠梨樹。樾蔭移中州，礎潤迎甘澍。郊遠綠幛舒，隴複黃雲濩。坐我鈴閣閒，披圖起遐愫。虛中得靜便，十載心如故。瀛壖上巳期，禊帖千秋慕。屑玉儷精華，剖石畱芳嫮。（見示蘭亭集字詩石刻。）蘭亭座上賓，合向圖中聚。梁園續前遊，春明叶良晤。竹外山更靑，準擬從公賦。（「亭陰帶流水，竹外靜春山」句，卽見集蘭亭詩。）

盆梅
漫訪横枝傍水邨，好栽寒玉湛華盆。移來室邇春無跡，望裏窗虚月有痕。遠岫參差排翠黛，重簾依約護香溫。環階野鶴翩𮖽影，記伴梁園雪夜尊。

題何葭汀（其菼）小照
到家調膳戀庭暉，歸及秋潮願未違。曾制風前卞和淚，不敎輕灑手縫衣。

其二
羅含蘭舍繞芳敷，詎比南山抱影廬。銀漢卽看騰彩筆，他年重寫望雲圖。

其三
風調瑯琊並擅場，（謂穀塍昆季。）三年小别憶江鄕。比居君早申蘭契，合覩同心九瓣香。

題楊六士（夢符）泣硯圖因及其家世舊事
古林落葉擁殘書，水抱三江問故居。莫向君家溯遺事，恐教淚滴玉蟾蜍。

其二
百葉叢書手自鈔，佛燈漁火伴蕭寥。癸辛巷裏抛殘硯，井底千年鐵未銷。

其三
驚槎纔到又空迴，鼉鼓三更碾急雷。辛苦飛書梁雪竇，硯田枯盡海生埃。

其四
梅里風流逐逝波，黃蒿風急鳥驚羅。空餘徠服軒中客，煮硯山頭自放歌。

其五
遠磧迎霜宿草枯，風懷偏愛紫磨菰。山空石破驚秋雨，秃筆重描補臂圖。

其六
血寫零丁絕塞行，迢迢鄕月桺邊横。沙灘拾得紅絲硯，恐是孤兒淚染成。

其七
越調歌殘鄕思樓，吳江楓落易逢秋。吟瓢舊侶今何在，認取當年卽墨侯。

其八
故鄕文獻易銷沈，授硯如傳授紡心。珍重歳寒堂舊語，百年喬木長千尋。

題臨淳化閣帖本
宋初集帖首淳化，絳肥潭瘦皆重摩。相傳海嶽悟形製，仿本重勒神無譌。（《弇州書畫跋》謂重刻閣帖爲米南宫仿本，在蔡潘諸仿本之先。）君謨師旦競新樣，侍書舊蹟存無多。豈知神物有遇合，蠧簡光耀被華緺。親賢祕搨墨瀋古，幸覯眞賞親摩挲。由來偉化物賦物，春懷含象胥駢羅。矧茲墨苑集衆妙，契合天矩無傪蹉。草分羲獻擷龍爪，篆溯斯頡殊魚蝌。鋒藏廉斷各異態，若沙分潁洵出濄。陘蟠峯嶧赴宗岱，靑蒼一氣縈盤陀。憶當淸暑曉披霧，苑垣澄綠搴藤蘿。隃糜光融棐几淨，曙風微扇疑春和。侍階親覩運神掔，鸞翔珠樹龍投梭。經營規絡應躔度，結搆形體分纖覼。有時應勢赴磅礴，㵎開闈豁峯嵯峨。百家騰踔供驅使，心正命筆無偏頗。傳觀漫擬字響搨，神采直欲前賢過。元明豈乏善描勒，雲煙瞥眼如驚波。東書堂本鉤法縮，吹臺瓴甋空礲磨。下逮肅晉互增益，片璧寧足驂鳴珂。卽今蓺林奉圭臬，崇條百尺瞻瑤柯。墨池春煖照羣玉，長看積潤流江河。

戲咏不求人
俛仰寧隨漢上橰，曲蟠長柄順周遭。是誰還往心相許，與我周旋手自操。樹欲分身終示幻，梱能接臂笑徒勞。杖頭擔取餘杭酒，漫羨麻姑著癢搔。

題俞敬堂遺照（有序。）
君以己丑冬過余京師寓齋，話别南歸。聞君家居課子，志節彌勵，不數年旋卒。今年己酉秋，展君遺容，則昔時遊處之迹、讌洽之歡，歴歴若在目云。君貌淸古，衣冠簡樸，不苟笑訾，造次依於儒者。好經術，於聲音文字辨之特嚴。敎子有法，齗齗於古人，所謂「誦數以貫之，思索以通之」者。遭歉歲約居，鍵戸相對，弦誦不輟，忘其貧。君卒後數年，令子汝金以治經有聞於時，追爲此圖，所以識也。余家故與君有連，自君之曾祖石嵋先生與余先世定文字交，君年長於余幾倍，以姻黨得聯兄弟之好，童穉追隨，荷以讀書行誼相朂勉。及同客京師，往來尤數，每歎君泊於仕進，孜孜以傳經爲業，其志節有不可及者。俯仰曩遊，渺不可得。聊裁短什，以抒余懷。
秋陰落空階，雨迹俄成舊。往事觸新圖，不道廿年久。雙桐故依然，團蔭照虛牖。靑蔥菴靄閒，憶君臨座右。鬚鬢鑒清秋，耽書成白首。卷幔百城開，移鐙一經授。古墨湛幽香，先澤儼盈手。霜颷振庭柯，默與歲寒守。相訪雪中行，肯使前期負。

其二
舊日子雲居，龍泉淸瀉屋。（「記取龍泉山下路，秋花猶覆子雲居」，毛西河檢討過訪石嵋先生句也。）苔文發篆斑，巷古餘喬木。謝公祖德詩，王氏家風錄。每當授書時，追敍語三復。高風卷重茅，中有秋聲續。爲我泝前徽，珍重雲閒牘。折麻展夙心，籋雲緬高躅。顧我疲薾姿，蹇步媿前服。

其三
通川有曾瀾，神驥無凡姿。懷采十年久，騰踔生光儀。珠囊理漢笈，獨究秦火遺。融浹百家言，識定詞無支。抗志慕高潔，坦懷冺阻巇。憶共邗江棹，夜漲舟重維。零雨一爲别，會合仍京師。展圖索新題，永慕有餘悲。我聞七業興，傳經爲畬菑。請誦樹德訓，慰子明發期。

夜雨述舊
松蓋陰添古屋泥，城居也復類村棲。十年潤益讎書樂，五夜淸分挂月低。上塚人歸多赤腳，對門溪漲喚扶犁。綠雲欲掩三三徑，茅店一聲聞竹雞。

其二
浴罷丹泉羽翮奇，鋪雲多與雨中期。蟠山傾海迴頭失，蹴象搏獅灑袖遺。絕壁雙深松作引，幽林陡轉鳥先隨。玉屏直躡三千丈，始信洪崖是舊知。

其三
三層樓卷岳陽寒，腳底轟雷萬點攢。新漲曉浮荆楚出，老夫氣壓洞庭看。漏天南去應無盡，仙屋西探定不難。望望楓丹榕綠路，歸輪始碾葉聲乾。

其四
磵樹巖花閣翠陰，潤煙一道轉江潯。源通高院綠難唾，（子陵故居後爲書院，前有泉。）山爲故人靑到今。諱姓尚傳名郡古，高墳誰向故山尋。夏郞小海歌能續，此是枌榆後起心。

其五
惠泉載得暮霞還，夜半危牆呼吸閒。如此谿山難倚著，無多風雨絕躋攀。披來溼服神纔定，浸透新書福太慳。岸越江吳來往熟，誰知咫尺道途艱。

其六
三移居近鳳城南，近喜新叨野趣探。漠漠苔陰環徑合，濛濛花雨隔林酣。龍蛇結體知難望，蟲鳥分形或尚堪。穩聽紙窗疎密響，六年滋味飽能參。

沈母黃孺人節孝詩
越州女士傳高節，三尺幽光團古雪。親嘘冷燄育孤兒，欲報春暉語嗚咽。我聞遺事心轉悲，斷縑零素寒風吹。定知至性洞金石，冰甌滌筆難爲詞。當年從官黔山道，結屋層崖傍飛鳥。商弦一夜咽離鸞，三江天遠秋雲杳。薄官由來苦憔悴，久抛藎篋銷珠翠。黔民空憶使君廉，楚客愁聞征婦淚。瞿塘千尺卷驚湍，觸石沈帆咫尺閒。漫愁川徑波濤惡，最是提攜幼穉難。危檣敧側孤兒哭，袖掩兒頤首親搏。淚痕血點敵廻潮，黿負扁舟出飛瀑。越山到日增悲哽，舊巢零落棲孤影。夜雨搴蘿結草廬，朝霜拾橡依松徑。荒阡古道拜松楸，自采陔蘭薦膳羞。夢感精誠見姑舅，靈昭呵護啟箕裘。門庭仍望箕裘績，夜紉寒衣手凝瘃。破氊裹得舊靑箱，紡車聲伴遺書讀。夜郞遠信數行斜，遺愛猶聞重桺衙。尚憶靈輀臨古驛，杜鵑都作斷腸花。花開花謝春如駛，貞愫纏緜誓終始。孀娥永夜鑒淸輝，皜練長浮鑑湖水。方今聖世闡幽隱，窮巷貞嫠倍優軫。卽看芳行達天閶，烏頭綽楔垂標準。珍重孤兒涕泗餘，詩徵霜哺徧簪裾。慈徽遠溯宗卿傳，芳節應畱洗馬書。

夢蘇草堂歌爲馮星實通參（應橊）作
草堂未搆先作圖，夢中光景猶可摹，乘風冉冉來髥蘇。蘇公詩傳七百載，神畱簡冊公如在，箋識疏通仍有待。大馮君是今詩伯，手摭星辰雲卷圛，降婁中宵動精魄。南飛一鶴空中來，羽衣𮖽褷霜䯱䰄，叩門欲入心徘徊。網遺綴佚三年久，爲問心源相印否，代應曰然潁濱叜。誰與圖者羅兩峰，庭樹晻靄雲溟濛，靈思結撰神感通。春明巷陌近尺咫，過君談詩聞妙旨，披圖令我鄕愁起。故鄕舊有翰墨堂，公詩手蹟鐫兩廊，劫火不復存靈光。（施武子令餘姚刻蘇公墨蹟，題曰「翰墨堂」，後燬于火。）乳井龍泉勝日注，聽雨吟公舊題句，鄕夢飛縈石楠樹。（用公《送劉寺丞赴餘姚》詩。龍泉山今有石楠樹合抱。）

追題張南華前輩雲溪圖卽用其自題元韻
淸秋鄕夢懷江南，雨晴鐘鼓聞鄰庵。曉讀雲溪舊圖畫，玉山嘉勝我未諳。卻從畫裏辨邱壑，峯丹㵎碧容幽探。南華去今四十載，對此如接松閒談。想當東軒客靜寄，宿雨尚浸重雲酣。靈光吐納供揮灑，坐覺六宇銷煙嵐。懸崖曲抱複溪合，雜槿斜與叢篁參。演融潤綠徧林莽，髣髴爽籟吹松毿。自言寄興託濠濮，貌示脫略神中含。圖成酬以一尊月，擘箋迭和人成三。（卷中有張綀雪、田平團和詩。）云何皖江貴公子，北山猿鶴偏懷慙。流傳幾轉得所主，元英先生銀髮鬖。一朝胠篋不自覺，有似駿馬脫褭驂。神鋒再合感雷煥，舊人重覩悲何戡。客裝挾此自珍重，咀玩墨瀋餘溶涵。江南何處無此景，今我遠憶淸華潭。

題谷園授經圖
温温兩魯生，執經翁侍郎。專門重授受，能使漢學昌。漢學嗟久微，重與搜珠囊。易傳述孟喜，禮說推后倉。荄滋釋詆毁，淹中補淪亡。㫄通三家傳，同異畱辨章。涓泉疏一勺，溶治歸通潢。高穹掃曾𩃬，爛矣星斗芒。精思邈千載，古意萃一堂。巨鏞振鏗鈜，扣應諧宫商。吹塤復吹箎，迭和聲琅琅。春風到階除，帶草莚以長。

其二
前讀雙玉歌，輒作兩番喜。經師得高才，故人有令子。旋得故人書，仲叔親覯止。高才重師承，非徒感知己。重淵起神虬，文囿翔翬雉。高騰五色華，近約六經恉。顧念荒菑畬，無力懋耘耔。差幸所僦居，經帷近尺咫。欲過聽談經，蹉跎隔年矣。殷勤語故人，何用策窳啙。

其三
史遷譏從諛，班生嗤利祿。云何學道人，志乃近流俗。鞶帨飾靡麗，祗取悅衆目。碎義析鉤鈲，眞意苦不足。廣川曁高密，萬古垂芳躅。微言幸未湮，令緒猶堪續。儒生抱遺經，貞愫結幽獨。修綆自逢源，長途戒欲速。猗此谷園圖，古意遙相屬。努力紹師傳，光輝葆良玉。

入西山初至花犂坎
西風振客衣，西山落襟袖。窄徑穿盤陀，石與車輪鬬。滑笏鋪層蹊，始自何年澑。縈旋百褶雲，破衲紛刻鏤。前林轉忽開，數畝闢廣袤。紺葉蒸斜陽，秋影露鴻脰。古屋撐懸崖，暮靄不能覆。鐮月割半稜，藉草稍停畱。直上躡空梯，虚坎松根凑。僕本山中人，新到境如舊。

題阿少司空尋源圖
昔從石室校圖錄，紀遠得見河源書。禕（一作偉）歟盛治闢星竁，于闐蔥嶺成通涂。尋源特命世臣往，覈實還奏承帝俞。勒成鉅編貯祕閣，流傳芳蹟存遺圖。連峯接天勢匝匼，盤陀一徑通幽嶇。巒廻谷轉地平衍，突見泉脈交融輸。垂杓宛轉排列宿，堆盤錯落噴靈珠。元人誤會鄂端尾，傳譌互証潘與朱。豈識上源更沖演，里餘三百黃英鋪。迤西巨石鞏庨豁，若戴斗極開辰樞。懸崖黄赤本鴻致，天紳百幅空中舒。粲瑩散作鏐璗影，傾沃疑有神漿儲。眞源見端（一作處）雲日朗，山靈豫使層嵐袪。乃知天池懸北極，直抵瀛渤成歸墟。豁疑千載經目驗，豈非精意能感孚。古人睹記限方域，搆虛設象終拘墟。流沙西海岫連屬，廣輪孰與分川衢。濳流出地經（一作注）鹽澤，扶風義弗龍門殊。元公辨言述釋水，高源峻凑崑崙虛。渾泡穿地互汩潄，千七百一川所渠。簡語弗詳待申闡，影附誰信溝猶儒。披圖萬里在咫尺，攬轡如見神敷愉。閬風緤馬古有志，遊仙或在清虛都。

題王述菴少司寇（昶）三泖漁莊圖
先生釣遊處，舊在泖湖曲。夜雨接鳴榔，佘山曉敷綠。隔浦水雲移，低掩鷺絲宿。荇帶轉笭箵，春江卷斜幅。澄流澹鬚眉，定釣茲泉玉。勛名勒旂常，撰著溢圖錄。鄕夢落滄江，雕菰及秋熟。煙波瀉淸懷，雲山寄遐矚。越水鄰吳淞，亦有傍溪屋。柂樓晩飯行，讀畫鄕思觸。

題碧山吟社圖爲秦小峴觀察（瀛）作
春雨懸流惠山麓，十里停雲覆詩屋。詩魂不遣山靈孤，畫障重開古時綠。古懷磊落超常倫，溪光巖翠浮淸尊。西園逸事接千載，北郭芳蹤仍十人。或倚疎篁或潄石，鶴啄蒼苔茵轉席。就中擲筆淩丹霞，疑是黃樓舊賓客。石田本屬山中癯，作畫亦與神明俱。人如洛社耆英㑹，詩入淸河主客圖。飛電流光感卅載，正藉雲煙供揮灑。秦時洞口晉時花，祗有碧山春不改。君不見新構依然傍碧山，按圖仍許探雲關。松老百年春蔭遠，月明千里夜光還。

北宋石經歌次彭芸楣司空（元瑞）韻
漢搆經廊失䦲宁，突兀唐碑鎭關輔。蜀璧全銷玉壘雲，天水浮珉亦非故。續書不數臨安都，天聖下詔崇泗洙。當時結撰不草草，徵材遠逮金陵胡。兩體雙排分篆隸，古文虞魯通形意。戈法仍沿祕監書，露痕閒仿中郞字。石鼓旋移天會年，誰知斷碣猶畱傳。河翻汴邸沈三版，珉勒周京証六官。聞得羲爻仍失考，十二幅字餘探討。卽今審定邀宗工，鴻筆摛詞等球寶。題箑頒來火未流，敷宣經訓應蒙求。憶向陳畱訪碑去，歲華丙午月臨秋。

題張水屋（道渥）細雨騎驢入劒門圖卽送入蜀
騎驢傲睨長安市，逢人自說張風子。不知海客駕雲螭，遊戲人閒可相似。平生山水入奇懷，臨風咳吐煙雲開。海門靑紅蜃浮氣，掉頭不顧奚爲哉。與君昨踏西山頂，擺灑曾嵐淩倒景。披襟直瀉滄瀛流，十岳三山挈其領。我躡虛梯騰碧涘，君絓蒼藤蹶而起。山中童牧笑不休，仙人只解騎驢耳。聞君將作川中行，酒徒相顧心怦縈。秋風刁騷秋雨歇，祗覺去住難爲情。臨岐振策偏豪宕，筆底鋒鋩鏟曡嶂。劒門不過小於拳，畫師幻作崢嶸狀。我家近與天台鄰，八年辜負桃花津。相逢競道故山好，可能長作山中人。酒酣起就燈前舞，此去錦城稱樂土。巴山翦燭夜吟秋，定憶長安舊時雨。

題朱星軒小照
林雨曉來靑，溪光四圍碧。微尚託幽遐，潤光明巾舄。平生經濟懷，刀圭聊寄迹。長柄挑奚奴，尋蹊何所迫。一徑白雲深，芸籤披玉冊。爲問董奉僊，何似韓康易。

趙味辛舍人（懷玉）招同人補重陽會分韻得逢字
依辰日月去匆匆，老圃還敎認舊蹤。好景易抛添後憶，故交重晤勝初逢。支離病骨遊偏健，滂泊歸心醉倍濃。仍溯西郊吟賞處，數行丹樹幾稜峯。（己酉曾有此會，座中語及之。）

病中戲簡洪穉存
嗟余日啜半甌粥，瘦骨稜稜竹一束。聞君廣坐開長筵，豪飮直欲吸百川。與君門巷近尺咫，一歡一愁殊若此。論交卻憶廿年前，追逐㵎磴如飛鳶。狂歌忽當中席起，急觴敢讓他人先。吾衰百事俱唾棄，病不能飲眞可憐。藤花不發春已過，有時窺簷只愁坐。男兒作客須作健，提壺不待山禽勸。薰風轉眄欄藥開，還期對飲三百杯。

伊墨卿比部（秉綬）出示劉文正公手蹟感賦二首
萬軸牙籤手自披，綠槐庭院午陰移。渾疑海鶴丰姿在，親見翩翩下筆時。

其二
聚星堂古溯前遊，後列諸生也白頭。重撫當年醉翁操，碧天波遠片雲畱。

金縷曲　寄胡習亭
舊事猶能記。倚桓山、臨風吹笛，暮雲無際。楊桺飛花紅藥爛，遮莫春愁如水。便聯騎、尋芳蕭寺。玉宇（原作字）玲瓏歌未徹，更飛觥、沈醉花叢裏。同調者，唯吾子。　　朅來混迹荆高市。儘相逢、賣漿屠狗，不知誰是。客況蕭疎歸未得，落拓而今如此。況遊緒、那堪題起。只憶同心離别久，向淸風朗月難忘耳。應寄我，相思字。

百字令　送吴丈百藥之永平
山垂海立，正天寒、三月平蕪剗碧。一騎東風，吹席㡌，莫認南州崔葛。蝦菜舟輕，綃絲人遠，霜鬢融心鐵。蓬瀛春小，奚囊不彀收拾。　　誰道碣石東浮，盧龍西去，滚作濤千曡。逝者如斯流不盡，故壘蕭蕭蘆荻。歸路楊花，征途麥秀，又是淸和節。邊城風景，翦燈爲我重說。

青玉案
天涯若問秋生處，半是客中愁緒。暗地濳來推不去。絲絲縷縷，蕭蕭颯颯，風逗梧桐雨。　　靑萍依舊售羇旅，高桺鳴蟬柰何許。回首涼雲滿蘭渚，蒼茫故國，山迴水繞，風月誰爲主。

解珮令
心中鄕土。望中雲樹。到而今、未曾歸去。夏鴂春鶊，畢竟如何畱住。又秋風、一簾疎雨。　　夕陽前渡。亂霞橫浦。猛回頭、舊時來處。便挂歸帆，也等待蒼葭白露。訪伊人、山涯江渚。

百字令　中秋旅思
澄寒如許，問扶疎、桂樹幾時斫去。毚兔陰蟾，多狡獪，不使濳畱些子。三亞宫中，五鉤窟裏，都化空明水。碧琉璃界，靑天倒卷波底。　　更有露腳飄絲，霞心點沫，不使眉雲翳。今夕天涯迴首，若箇能抛鄕思。千里同輝，三年異國，未遂林泉志。依回清影，淹畱又過秋矣。

綺羅香　詠蟹
倒卷潮頭，横行沙浦，水國爲誰稱霸。吐沫成珠，便向風雲叱咤。冒霜尖、躁性猶存，瘦月兒、陰痕未化。正星星夜火蘆花，猛㩳蝦簾下。　　不信麤材郭索，溯前身錯認了，風流司馬。消瘦文君，枉灑淚珠盈把。攪濃糖、博士無徵，配薄酒、監州可怕。數人閒緣壁爬沙，誰是爭先者。

百字令　題童二樹討春圖和蔣心餘編修（士銓）韻
夢回香沁，算江鄕、消受好春惟此。一角蓮舟，開鏡面，十里靑天倒倚。玉屑霑櫺，鸞綃隔座，儘彀魂銷矣。衣香人影，不知誰與春比。　　曾向蘭繡新圖，竹紋淺樣，繪出東南美。雪意雲層畱幾許，點滴都歸眼裏。人撲疎紅，花拈微翠，又逐東風起。探春消息，此閒祗有君耳。

金明池　淸風亭和黃仲則（景仁）
竹碎絲藍，松銷縟翠，誰料仙人此駐。剛剩得、幽香泣露，幾曾慣、柔煙花雨。向荒臺、點破蒼苓，正一縷、雲拖織鴻無數。便倚遍江南，蘋深蓼淺，總是我消魂處。　　莫問當年神鳥賦，只一曲烏啼，也逢知遇。待看盡、大江東去，問何日、鏡湖西度。算此閒、室邇人遐，有曠代靈姿，素心相與。趁今夜風淸，星梯月磴，飛夢到青山路。
