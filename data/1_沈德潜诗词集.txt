歸愚詩鈔序
沈德潛將鋟其《歸愚集》，前稽首而請序，且曰：「人臣私集，自古無御序例，第受特達之知，敢恃寵以請，不即望序，或訓示數語可乎？」德潛老矣，憐其晚達而受知者，惟是詩。余雖不欲以詩鳴，然於詩也好之習之，悦性情以寄之，與德潛相商榷者有年矣。兹觀其集，故樂俞所請而序之。
夫德潛之詩，遠陶鑄乎李、杜，而近伯仲乎高、王矣，乃獨取義於昌黎「歸愚」之云者，則所謂去華就實，君子之道也。夫子之訓小子曰：「何莫學夫詩？」使如後世雕龍祭獺之為者，聖人將斥而禁之，顧反疏其源而導其流乎？亦惟是名教之樂，必有言之不足而長言之者，舍是其何以哉！昌黎因文見道，始有是語，固不必執風骨體裁，與李、杜較甲乙。而歸愚叟乃能深契於此，識夷守約，斂藻就澹，於向日所為壯浪渾涵，崚嶒矯變，人驚以為莫及者，自視若不足，且有悔心焉。是則李、杜、高、王所未及言，而有合於夫子教人學詩之義也。夫非常之人，然後有非常之遇，德潛受非常之知，而其詩亦今世之非常者，故以非常之例序之。異日者江國行春，靈巖駐蹕，思欲清問民艱，暇咨新什，將訪歸愚叟於愚公溪谷之間矣。
詩古文書窗所夙嗜，踐祚以來，萬機鮮暇，雖時寄興吟詠，而古文不數數為之，是序構思染翰，至四刻始就，非復有曩日弓燥手柔之樂，況能津逮古人耶？歸愚叟於近代詩家，視青邱、漁洋殆有過之無不及者，故樂為之序，不復計其工拙遲速。書卷以賜。歲云暮矣，封事稍稀，更償文債，亦足為藝林增一勝事也。乾隆辛未小除夜書於坤寧宫之東閣。

跋歸愚詩鈔餘集
吾師《歸愚詩鈔》二十卷行世既久，海外爭購之，同於雞林賈人之得白傅詩矣。兹又成餘集若干卷，薰沐誦之，其長篇大幅，包絡宇宙，滅沒變化，出奇無窮，老杜之「欲掣鯨魚碧海中」也；其近體律絕，工整開闔，渾成一氣，語近情遙，老杜之「老去漸於詩律細」也。而其中忠愛聖主，寢寐縈懷，比於老杜之「每飯不忘君」「終身荷聖情」，若同一軌。
且吾師之詩，又有不可及者。古今詩人年華既暮，風旨不失，鋒刃盡銷，評者擬諸掃殘毫穎；師則與年並高，進而不已。人推大年，詩歸大雅，烏可得而涯量之耶？謹成跋語，用志仰瞻。
乾隆丙戌秋七月，會稽門生梁國治拜題。

一一齋詩序
人但知作詩本性情，不知作詩全在眼界。眼界不能别是非，審雅俗，出入於源流正變而得其宗，雖有成就，烏足以言詩？確士向刻《留飯草》，此確士於今人中闢門仞處；今刻《一一齋詩》，此確士於古人中闢門仞處。昔歐公六一齋，以齋中五物並己為六；今確士之齋，一物都無，惟具隻眼，屋一人一，故云「一一齋詩」，讀之可以得確士人與詩之概矣。橫山葉燮題。

一一齋詩序
余交確士垂二十年，中間每一相聚，或縱談古今，或分題角藝，流連文酒，外無事也。余於確士為舊交，為同道，故知之最深。確士長於古歌詩，每一篇就，呈橫山先生，先生輒曰：「工夫到，才力大。」先生不肯苟有推許，而傾倒如是，則確士之詩可知矣。先生嘗以及門詩稾數種郵寄新城尚書，後新城復書，余及永夫弟辱承獎許，而於確士首歎其烹煉之功已至，何與橫山先生言若合符節也！確士偕余論詩，謂詩無問工拙，要得古風人之比興之義，自人雕刻曼辭，視為嘲風雪、弄花草之具，而詩漸亡，甚者淫哇雜響，豔詞側出，而六義盡刓無餘矣。
吾於唐人中首取陳正字、杜拾遺。陳如《感遇》三十章，杜如「三吏」「三别」、《奉先詠懷》《北征》等章，足以洩道人情，補察時弊，政其上也；又如白傅諷喻，風格少頽，然才麗之中，實含美刺，即其次也。吾所取法，必詩外有事在者。今讀確士《一一齋詩》，雖宗不一家，家不一格，而於比興為工，中有《擬古》《寒夜述懷》諸作，尤為魁壘傑出，因信工夫果在詩外，而非尋常拈髭弄墨者比也。由是益涵養性情，浸淫學術，不違於衆論，不牽於毀譽，其所造更有超羣軼倫者，又何以量吾確士耶？
余與確士交最久，知最深，故能言其生平所得力與作詩大旨如此。若夫伐材之富，遣言之工，及源流升降之故，識者能喻之，且論確士詩已為第二義，故不復序次云。同學弟張景崧頓首撰。

竹嘯軒詩鈔序
稱詩於近代，言人人殊。尚規格者祖構雷同，主靈異者鑿空無朕。二者交譏，大約取其辭，不惟其情；攷諸聲，不衷諸道。古人所謂言志永言之義，闕焉無聞，辟玉巵無當，雖美，何觀矣？吴門沈子碻士，物疏道親，獨工綴述。其於詩也若車然，扶輪而遠也；若川然，卬浦而大也。然猶悔其少作，卷帙所存，率皆立年以後，或正辭諷諭，或主文譎諫，比興則虬龍雲霓之意也，物色則秋蘭紫莖之遺也。追述在昔，宗經正緯，雕玉以作器也；羌無故實，非傍詩史，匠心以運斤也。雖準之前古，不無離合，然窮其吐納，會其委源，敦厚統夫關鍵，辭華管夫樞機，意窺象先，韻流文外，亦彬彬爾雅者已。顧予往來吴中，吴人稱碻士詩者未既其寔，甚或弦絕調高，受嗤拙目，猶見橐駝言馬腫背，山中人不信魚大如木，海上人不信木大如魚，從古然也。且夫左思《三都》，價增士安；劉勰《雕龍》，聲騰家令。求之今日，罕遇其人。西施雖美，能見重於鬻薪之日哉？雖然，良玉之貴，詎由荆廷；良驥之貴，詎由千金？非必國門為傳，而名山為湮也。悠悠無窮，有知子雲者。寧都魏世微序。

矢音集序
古來君臣遇合，庶績凝而萬邦乂，相與形諸永言，以彰一德之治，若帝庸作歌而皋陶賡歌，成王遊卷阿作歌而召公遂歌，其最盛也。後如漢武之柏梁，宋孝武之曲水，唐太宗之望海喜雪，玄宗之花萼樓，宋仁宗之賞花釣魚，明宣宗之憫農減租，史冊豔稱。然皆君有詠歌，臣工偶和，又皆臣依君韻，罕聞君和臣詩；臣下復從而賡和之，且積成卷帙者，有之，自少宗伯沈歸愚先生始。先生為諸生時，姓名已聞九重，迨入翰林應制，命和御制《消夏詩》，深愜宸衷。召對時，惜先生博通晚達，嘉先生風格老成，遂同魚水契合。五年之内，晉秩列卿，敕和殆無虚日。中間用先生韻，而先生仍和御制者十居三四，此歐陽氏所云聖賢相遭，萬世一遇者也。辛未冬，先生祝皇太后萬壽赴京，陛辭時，皇上製詩序以賜先生，因取全稿釐定重刊，而以敕和詩别為一集，起《消夏十詠》後，及巡行嵩洛，省方吴會之作，題曰「矢音」，屬予序之。
昔穆脩稱韓愈《元和聖德詩》《平淮西碑》、柳宗元《雅章》《鐃歌》製作如經，聳唐德於盛漢之表。竊謂韓柳之詩，誠足鏗鏘金石，鼓吹軒陛；而先生隨所攄寫，皆寓古大臣忠愛之忱，和《詠柳絮》而念萬姓之無衣，和《駿骨圖》而慮權奇之隱伏，和《觀打魚》則思物命之宜留，和《各省告豐》則恐文具之無實，和《擘藍御筆》而陳山左鴻哀，和《豆班集》而籌金堤蟻穴，如此之流，未易枚數。先生因事納規，皇上虚衷善受，賜詩云：「笑予結習多難遣，嘉汝臨文不忘箴。」君臣之間，兩無猜嫌，此又韓柳當日未聞膺兹隆盛者也。前予《西湖志纂》就，附先生名進呈，蒙皇上賜詩代序，兼文綺之錫；今又挂名簡末，何其幸歟！退老田間，玉堂天上，想望主臣一德，亙古殊榮，不啻神往於虞廷成周之世矣，猗與盛哉！乾隆癸酉冬月，玉笥傅王露題。

黃山遊草台山遊草序
黃山、天台，天下之奇境也。五岳外，與匡廬、羅浮、武夷、峨嵋並峙。毋論遠方人士，徒託之夢想，即生其地者，或牽於紛擾，性情不屬，往往未能至焉。吾友歸愚沈先生於歲之正月，獨裹糧策杖，往游黃山。秋九月，復縱覽天台之勝。其兩山峯之峭削，水之清激，雲物之澄鮮，松石之瑰異，丹臺仙館，霞城石梁，一一踐履其境。且於天都見雲海之奇詭，於華頂見日月之合度，造化亦若默為相之者。宜其見之於詩，寫難狀之景，宣未洩之蘊，鎔鑄古人而自開生面也。先生自記，久擬往遊，苦無休暇，今以寬閒無事之身，得踐宿約而歌詠之。昔歐陽公位登兩輔，境遇不為不隆；然讀其《思潁》之詩、《歸田》之錄，若未能恬然於進退之間。而先生值明盛，予告賜閑，因得以望八之年遊名山而窮險奧。計其遭逢，有視歐公為較優者矣。唐皇甫持正序顧逋翁著作，謂翕輕清以為性，喣鮮華以為詞，許其脱塵坱而超微妙也。以之移贈作者，庶可無愧斯言。五峯山樵李果序。

黃山遊草跋
黃山，天下奇絕境也，欲遊者久，苦無暇。己巳夏，蒙恩歸里。明年春正，由浙西詣歙洲，攜笻屐，裹糗糒，凡明秀荒詭之處，約略俱到。識黃山面目，並識黃山性靈。既以歎造化之秘於此盡洩，而又感君恩之賜閑，得以允踐而歌詠之也。同遊者周子迂村。得詩三十四篇，遊會稽詩九篇亦附於後，均屬迂村點定。德潛識。

台山遊草跋
庚午秋九月十九日，為台嶽之遊，匝一月。有敕賡和御製，於郵遞聞之，旋歸，未盡山之名勝。然譬諸於人，眉目並見；譬諸於衣，裘領已挈也。台嶽高厚深渾，甲於兩浙，猶黃山奇秀詭幻，甲於江南。予一歲兩遊其地，並以詩紀之，在造化為傷惠，在予為傷廉矣。詩二十九章，點定者亦周子迂村。德潛識。

歸愚詩餘序
詞者詩之餘。詩所難言，假閨房兒女子之語，通之於《離騷》、變雅之義，其辭益微，其旨益遠。肇自開元、天寶以及五代十國，作者衆多，元老若韓、范、司馬，理學若朱仲晦、真希元諸公，亦皆為之。其始多芊綿綺麗，繼變為激昂慷慨，再變為曠逸高超，不著色相，愈進而愈工矣。國朝擅場推梅村、迦陵、竹垞三先生，然而狀山川之險峻，闡忠義之幽微，一事一物，動關理道，或亦未之及焉。宫傅沈公素不填詞，今夏忽為倚聲，用以滌暑。半月成四十餘闋，大約激昂慷慨、曠逸高超之作居多。其賦黃山、盤山諸闋，峯巒森秀，奇詭奧深；題武穆、忠肅兩墓，歎長城之壞，究周内之冤；詠落花而念榮謝之無常，過邯鄲而歎盛衰之一夢，逢七夕而信智巧之徒勞。撫時見道，無不中律吕，分清濁，氣足力全。至其風神駘蕩，搖曳多姿，欲與周、柳爭衡，孰知為望百歲老人筆哉！
憶在髫年，見竹垞先生與趙秋谷贊善填「我」字韻詞，相戒必用成語，竹垞先生有句云：「數天下英雄，使君與我。」贊善因而閣筆。公之詞出，而海内詞家並當棄殳卻走，退避三舍也已。乾隆丁亥七月望日，小姪顧詒祿謹序。

歸愚詩鈔卷一　古樂府
梁父吟
曾子耕泰山之下，值天大雨雪，不得歸，思念其母，作《梁父吟》以見志。《樂苑》載其事，亡其辭，擬古辭以補之。
力農于野，泰山之側。雪閉川原，欲歸不得。（一解。）欲歸不得，眷念我母。我母念我，悵望隴畝。誠通境隔，中心何有。（二解。）祿養由命，色養由人。豈因賤貧，莫侍饔飧。（三解。）小鳥反哺，往來深樹。嗟我人兮，而不如微羽。（四解。）昊天蒼蒼乎，其知我心傷乎。（五解。）

短歌行
宇宙浩浩，古今茫茫。俯仰慷慨，憂來無方。（一解。）我欲上天，誰徹其梯。增城遥遥，困於濁泥。（二解。）愁難寄天，憂難埋地。羡彼木石，何營何慮。（三解。）南鄰椎牛，北鄰負薪。虞卿窮愁，鄧禹笑人。（四解。）同心離居，哀傷不已。同居離心，一席千里。（五解。）鳳鸞有聲，鴟鴞怪之。汝則我怪，我聲不移。（六解。）人生瀛海，飛矢斯亟。新故循環，三命有極。（七解。）拂袖起舞，對酒高歌。人不作達，將如之何。（八解。）

隴頭流水
辭家赴隴頭，隴水東西逝。流作嗚咽聲，中有征人淚。（一解。）隴水鳴濺濺，隴阪高入天。驅馬登隴阪，不敢望秦川。（二解。）朝過飲馬窟，夜經古戰場。天寒枕刀卧，驚魂不還鄉。（三解。）

箜篌引
公乎公乎！黄河怒濤高蹴天，九龍奪珠戰深淵，狂蛟鋸齒垂饑涎。公乎公乎頭欲白，輕將性命托河伯，河伯邀汝遊鬼國。公乎公乎！中流失足悔已遲，旁人垂戒妻哭之，箜篌坎坎聲何悲。

戰城南
戰城南，苦寒月。刀聲過處紅雨飛，一片黄沙堆白骨。戰罷飛狐西，又戰金河東。今日壯士死，他日將軍功。軍中夜宴撾鼉鼓，錦帳妖姬對歌舞。殘兵僵卧風雪中，鬼馬相隨鬼妾語。鬼妾語，鬼馬號，雄鷄剪夢天不高。羽書曉過陰山麓，十萬髑髏作人哭。

將進酒
華月滿筵，清尊在手。世間萬事，吾不知此中唯可飲美酒。考鐘鼓，吹笙竽。擁衆嫭，披羅襦。今我不樂，不樂將何須。古來但聞醉者有時醒，不聞醒者千秋萬歲常歡娱。登高而望，望彼四域。纍纍丘墳，鬱鬱松柏。求為仙人安可得。求為酒人，酒人良可求。暮與俠客飲，朝隨狗屠遊。

塘上行
蒲生水中央，託根難久長。君情如膠漆，中路遽參商。（一解。）自咎蛾眉長，不怨衆女妒。行止由他人，棄置那復顧。（二解。）故交雖難忘，不如新相知。敝履雖難棄，不如新履綦。（三解。）霾曀有時散，陽光有時臨。願得陽光臨，照見葵藿心。（四解。）

種瓜篇
陳思王《種葛》《蒲生行》《浮萍》等篇，文藻有餘，而怨懟或甚，似非風人之旨，因擬是篇。
種瓜東園中，蔓緣高樹枝。年少為君婦，瓜葛相因依。恪勤事君子，舉動循禮儀。蒙君丘山惠，終始無猜疑。豈知生不辰，中道忽乖違。乖違夫如何，棄置諒所宜。自惟多諐尤，恃愛不能知。丈夫秉高節，豈為顔色衰。昔為磐石固，今若浮萍移。願君諒微誠，菅蒯終可治。陽曦有晚照，行雲有還期。請看園中瓜，交結不相離。

美女篇
洛陽二三月，遊女出采芳。並軫大堤上，聯袂蘭皋傍。幽閒誰氏子，城南獨條桑。素手勞采摘，枝葉低以昂。微風動輕裾，明霞照晨妝。顧瞻道傍女，各各生輝光。或隨執金吾，或嫁侍中郎。就中最貴顯，蚤侍琅琊王。而我處盛年，百兩何時將。貴賤各相匹，禮義慎周防。廣川自有舟，明河自有梁。失時祗自惜，失身賤無方。三復行露詩，浩歎處空房。

猛虎行
猛虎食人，不能出山林。蝮蛇毒螫，不能升雲岑。吁嗟！機械之巧，無如人心。（一解。）渭水雖清，灌漑之利，不如濁涇。狐裘徂暑，不如絺綌纖輕。君子在下位，雖有蘊蓄，何從施行。（二解。）騏驥一日千里，躑躅隴阪，幸遇伯樂長鳴。純鈎雖利，不遇薛燭，孰知其名。甯戚飯牛車下，不遇齊桓，難致公卿。（三解。）

行路難
客歌長歌聲亦長，客歌短歌聲亦短。成名須當少年時，毋令秋霜鏡中滿。昔為明堂詩，亦擬長楊賦。賦剪秋空雲，詩浥金莖露。巧手織成錦繡段，三年空挂珊瑚樹。出門偶逢鄉里兒，金多位高志氣舒。歸家便欲焚筆硯，還聞武帝慕相如。詞賦爛漫復何益，致君更有萬言書。姓名不教狗監識，白首下帷空躊躇。

山人勸酒
山人在山住，土木為同身。醉酒復高歌，一曲空山春。巢由愛名不足道，何況爾輩商山人。舉觴酬綺皓，願君且飲酒。酒中有味君自知，世事紛紜莫開口。漢王意叵測，誰能顧虚聲。區區四老翁，漫云羽翼成。勿為子房誤，兼喪身與名。子房一身懼莫保，辟穀尋仙苦不早。何如翩然隨我歸去來，山中飲酒日日桃花開。

苦寒行
窮冬天地閉，兼旬斷白日。悲風振林壑，朔氣砭肌骨。居人猶苦寒，行子更慘慄。行路既已難，何況遠戍卒。傳聞燉煌郡，八月即飛雪。驕馬行不前，筋竿凍欲折。鐵衣冷難挂，征夫淚成血。倦投羊羣卧，饑取冰漿啜。倚劍臨大荒，萬里陰雲結。寧不懷室家，强寇猶未滅。念彼防邊人，慨焉心斷絶。

飲馬長城窟
朝飲馬，夕飲馬，飲馬乃在長城下。黄河之水環邊墙，晝夜滔滔流不舍。結髮從軍三十年，年年辛苦為防邊。家鄉天外斷音問，夢魂欲度關山難。馬羣奔騰，水聲嗚咽，水邊髑髏堆霜雪。髑髏不知何代人，總是中原征戍卒。驅馬飲水水氣腥，渾流洗盡金創血。金創血，流今古。萬里無家不言苦，此身分作邊城土。

烏夜啼
老烏啞啞宿枯樹，月照空巢濕清露。依依為伴單棲人，夜夜哀鳴向天曙。烏頭有時白，行人無時歸。空房聽啼烏，中心愴以悲。海水常枯石常爛，妾心不移申旦旦。

吴趨行
吴趨美風土，靈秀天所鍾。尼父未及遊，讓德舊已崇。文章實淵藪，豈唯財賦雄。而何民俗移，奢忲頽古風。江河日滔滔，莫挽波流東。不思開國初，感歎將焉窮。

王明君
毳帳琵琶曲，休彈怨恨聲。無金償畫手，妾自誤平生。

其二
天賦殊尤質，翻爲異域人。君王不好色，遣妾去和親。

作蠶絲
春蠶忽作繭，團團吐新絲。外有纏綿意，中心那得知。

北風行
北風吹沙漠，萬里白草折。海水十丈冰，蛟龍眼流血。

悲歌行
莫以瑚璉器，持問田家叟。莫以宫中妝，誇示下里婦。瑟不如竽，抱此焉徂。仰天而歌，其聲烏烏。歌聲烏烏何太悲，烈士壯年日就衰。

苦哉遠征人（為友人賦。）
苦哉遠征人，謫發赴王程。念君本儒官，安能韎韋跗注留邊城。邊城嚴寒風色惡，旌竿凍折戟難拓。望中失卻紇干山，如席雪花卷空落。聞笳已是心欲死，傳箭還令骨如斫。萬里辭家别六親，可憐三載不逢春。春風桃李江南客，朔氣烽煙塞下軍。蘇武傳書空付雁，緹縈贖罪竟無人。别有城南少婦心獨苦，夢想玉門在何許。望斷金鷄赦遠人，夜聽烏啼淚如雨。

關山月
天風吹月度長城，照徹關山分外明。寒逼鐵衣人萬里，光連玉帳夜三更。邊聲盡唱從征樂，戍客能輕去國情。破鏡刀環兒女意，莫教傳語漢家營。

孤兒行
孤兒苦難言，喑人食荼蓼。長兄不見憐，今年將取嫂。

枯魚過河泣
魴鯉入肆，其目不閉。寄語河中魚，市價方騰貴。

孟門行
素絲成羅襦，温潤稱玉體。一朝愛新製，棄捐笥篋裏。君家玉堂在孟門，蘭橑桂棟高清旻。豪華少年滿堂坐，主人何心憐故人。美酒酌以金叵羅，奉君歡宴為君歌。主人飲此壽無算，年年歲歲樂如何。雲際飛來雙白鵠，無端彈射遭君逐。梁燕難忘舊日恩，籋口還思補君屋。

折楊柳歌詞
折柳送征夫，青青不忍折。春風知我意，長條自吹折。

其二
長條爾何物，送郎天邊去。恨不持斧斨，斫盡江頭樹。

紫騮馬
匹馬邊州路，驊騮迥出羣。此行須努力，壯士正從軍。接戰穿殘壘，追奔躡亂雲。驍騰馳萬里，仗爾策殊勳。

少年行
少年氣敵富平侯，白馬金羈到處遊。醉卧倡樓歌古曲，伊州才罷又甘州。

其二
幽並俠客氣如龍，會合河橋酒正濃。飲罷各留名姓在，他年江海儻重逢。

塞下曲
鴐鵝聲急半空哀，風旋龍沙欲起堆。飲罷酪漿天色暮，月明獨上李陵臺。

其二
敕勒川頭練甲兵，黄羊谷口竪干旌。雲昏萬馬難分色，雪急三軍不辨營。

其三
移兵絶域出伊甘，白雁金笳聽不堪。二十萬人回首望，河源翻在大荒南。

其四
千重砂磧萬重山，三載燒荒未擬還。流盡征夫眼中血，誰人月下唱陽關。

其五
提封遠到海西頭，吹角能防塞外秋。卻笑唐家邊境小，但教諸將取涼州。

擬邊庭怨
永定河邊冰欲開，懷鄉高上赫連臺。凌空試問南飛雁，帶得家園春色來。

其二
秋風動地卷蓬蒿，涼月光中看寶刀。鄰帳胡笳吹不斷，肯容歸夢度臨洮。

塞上四時辭
排空歸雁度金河，壯士春來喜荷戈。望裏芊芊青草色，玉門關外總陽和。

其二
寄到鄉園白苧衣，榆關五月暑猶微。怕聞頭痛山邊路，雲氣燒空鳥不飛。

其三
獵獵西風落日黄，酪漿飲罷卧沙場。胡笳聲靜霜華滿，飛上征人鐵裲襠。

其四
漫空急雪上龍堆，防寇還聞羽檄催。只恐黄河冰凍合，左賢萬騎忽飛來。

企喻歌
前隊彎硬弓，後隊把長槍。男兒相結伴，不必在同鄉。

其二
瘦馬啖黄葉，肥馬啖黄禾。馬上有錢人，馬足風雲多。

其三
蒼鷹摩高天，不為燕與雀。壯夫出塞行，不為珪與爵。

久别離
春光昨夜至，楊柳齊青青。青青弄影空閨裏，蕩子之婦難為情。憶昔君别時，春風江上生。手折堤畔柳，送君此遠征。何為十年無尺素，望君迢迢有如隔蓬瀛。不能身為楊柳花，隨風東西南北同君行。妾心如磐石，君身豈浮萍。東風兮東風，為我吹君返行旌。

遠別離
遠别離，乃在蠻煙瘴雨之窮鄉。聞者心驚而魄慄，而況行子浮湘度嶺，千里萬里之炎荒。飛蠱妖狐，玄蜂赤蟻。兩頭有蛇，四足有鯉。猩猩見客而啼，𦦻𦦻見客而喜，君胡為兮至於此。或傳蒼頡作字，天雨粟，鬼夜哭。人生識字胎禍患，不如結繩之代忘寵辱。上有高山，下有浚谷，萬丈一堕緣失足。伊人高卧巖之幽，師黄炎兮友商周，紫芝為糧兮猿狖與遊。而胡舍此罹竄投，耽榮嗜進夫何尤。遠别離，腸斷絶。淚滴潯江水，波流帶嗚咽。故山空白雲，英英長薇蕨。待君歸來，聽松風兮弄明月。

長别離
遠别離，路脩阻。長别離，成千古。而況遠别復長别，兩恨縈迴寸心苦。草枯有時而榮，日晦有時而晨。嗟我一心人，飄散隨煙雲。舊與同歲寒，不與同春温。一彈别鶴操，再彈離鸞曲。一彈再彈不成聲，夜長誰閉鰥魚目。遠别離，長别離，南雲迴望無已時。緬之子兮縹緲，矢泉壤兮為期。他生願化無情識，頑頓形骸同木石。

大墻上蒿行
蒿根託古墻，那得如人長。讀書求功名，那得為公卿。君心願封侯，但學曲如鈎。如鈎恐不足，黄河有九曲。

野田黄雀行
江南黄雀大且肥，田中啄粟羣爭飛。江北黄雀瘦而小，田中斷粟啄荒草。荒草無味啄砂礫，啾啾似向人求食。豪家少年工彈射，弓矢金丸伺其側。黄雀乞微命，為我謝少年。明年食粟長肥肉，入君庖饌方甘鮮。

烏生八九子
烏生八九子，哺雛勞欲死。哺雛雛長成，各自矜爪觜。八九子，一一南北東西飛。盤中攫肉城上棲，故林那肯仍來歸。老烏多子轉煢獨，夜寒只向空巢宿。

董嬌嬈
當罏酒家女，仿佛董嬌嬈。問年三五餘，春柳同風標。玉指削葱根，丹唇破櫻桃。足下朱絲履，頭上翠雲翹。清槽壓清酒，唤客嘗春醪。使君東方來，軒蓋何揚揚。一見當罏女，願贈明月璫。許以千金值，載歸鬱金堂。試看紅襟燕，雙栖玳瑁梁。試看紫鴛鴦，交頸宿池塘。女言告使君，君有千黄金。君重千黄金，妾重千載心。鴛鴦自有偶，梁燕難分襟。使君閨中婦，爛兮咏錦衾。勿令蘭蕙質，時誦白頭吟。

日出入行
倏升扶桑，倏沉崦嵫。一丸東跳復西走，不知始自何日，終於何時。何人能揮戈，何人使再中。秦皇漢武，總為飛光所愚弄。妄思求仙，入海登天。騎龍驪山與茂陵，畢竟叢荒草。況聞天上葬神仙，縱使成仙亦枯槁。何如胸無磈壘，心與天遊。任作息於蚤暮，付榮落於春秋。循蜚以來，四萬八千彈指數；靜中閲古，膠膠擾擾同浮漚。羲和聞言，茫然失步。六龍奔忙，鞭龍不住。不知何日停車輪，悠遊暘谷，俯仰同閑雲。

履霜操
《琴操》有《履霜》，原詞實多怨懟，非以教孝也，予特擬其辭云：
晨興履霜，兒足已寒。兒腹已饑，兒衣已單。父兮母兮，兒故多愆。兒不承順，父實我天。兒不承順，母實我憐。呼號旻天，不如泣父母前。

新嫁娘
未熟姑心性，但聞姑最賢。愛姑如愛母，妾自得姑憐。

神君曲
荒祠入夜神鼓鳴，神君騎馬空中行，神馬降處霜花青。女巫通神作神語，鸞車今夜迎神女。祀神不虔衆當死，我為汝祈神恕汝。神帷開處歆蒸肴，陰氣著人森寒毛，雄鷄一聲天欲高。旋風吹馬上神樹，老鴉啞啞銜肉去。

采菱曲
東家采紅蓮，西家采紫菱。蓮花比儂艷，菱絲繫儂情。移船出浦遲，纖手弄漣漪。心心期薢茩，（秦人以菱為薢茩，與邂逅同。）貪看鴛鴦飛。水清菱花香，水濁菱角鮮。采清不采濁，斯意儂自憐。湘藕同心生，芙蕖守紅死。異蒂連紫莖，纏綿亦如此。女伴笑相逢，隔船兩招手。相約並船行，相憐暫相偶。采得折腰紅，歸家持贈郎。清歌終一曲，明月滿迴塘。

采蓮曲
閒上采蓮船，學唱采蓮曲。桂檝輕摇蕩，鴛鴦映花宿。横塘香水流，流繞白蘋洲。搴折並頭花，女伴皆迴眸。沙頭日晚棹船歸，采得芙蓉欲遺誰。蕩子天涯尚飄泊，風前孤負最長絲。

西洲曲（題友人西洲繫柳圖。）
春風楊柳花，君從江北住。秋風楊柳黄，君下西洲路。妾家桃葉渡，年少慣乘潮。送君出西洲，同上木蘭橈。蘭橈復蘭槳，風輕任摇蕩。兩兩紫鴛鴦，往來緑波上。波上守紅花，水底同心藕。郎君不肯留，枉種相思柳。相看南浦雲，淚下霑羅裙。衰柳不堪折，哀歌那忍聞。三春白門柳，八月廣陵濤。因風將遠夢，珍重到江皋。

迎神曲（侯氏三忠祠。）
天門高，呀然開。儀肅肅，神靈來。神靈來，太常公。披朱衣，冠芙蓉。激雷電，斷金鐵。排趙嬈，撃曹節。掖庭危，邊疆敗。公直言，攖螫蠆。經百折，歷九死。死握拳，生嚼齒。靈在天，欣同類。揖楊左，肩周魏。靈既來，升華堂。羞燔炙，達膻薌。靈安坐，奏清徵。颯金飙，寒衆體。脩肸蠁，忠孝門。聚星辰，光乾坤。（祀太常公震暘。）

其二
坎其撃鼓，廟庭之下。俟我雲車，迎我風馬。車馬繽紛，通政降只。飛龍玄螭，牙角從只。血痕斑斑，心憤痛只。論伸冤獄，力折强藩。運丁陽九，龍馭升天。銜鬚受刀，決脰報君。精衛填海，身腐心存。卞壼授命，盱眕從死。不辱門風，是父是子。辭鈞天所，來饗齊明。絪絪緼緼，達以精誠。鴟梟妖狐，伏而不鳴。（祀通政公峒曾。）

其三
鬼雄前隊操戈殳，髑髏纍纍血糢糊。飛車兩旁翻絳旟，中有義士髯而鬚。髯而鬚，侯季子。地老天荒，鐘鏞遷徙。廣柳車内藏忠臣，（陳卧子。）事敗連駢棄東市。升玄冥，謁帝扃。上帝謂而忠貞，相隨而考而兄，出入玉闕金庭。被髮翩然，娭遊下土。周覧城郭，心悲離黍。後車載美人，冠帔何容與。當年巢破卵不完，連娟脩眉殉其主。神靈風雨飄颯如，酹神清爵神來乎。（祀太學公岐曾。）

歸愚詩鈔卷二　新樂府
慈烏歎
慈烏復慈烏，慈烏撫雛聲嗚嗚。朝為雛呼，暮為雛呼。一巢育三雛，慈烏棄雛先自殂。一雛雖長惸然孤，未能返哺聲淚枯。

制府來
客述制府始末甚詳，因成樂府四解，志往事、儆後來也。
制府來，勢炎赫。上者罪監司，下者罪二千石。屬吏驅使如牛羊，千里輦重來奔忙，鞠𦜕上壽登公堂。制府賜顔色，屬吏貼席眠。破得百家産，搏得制府歡，制府之樂千萬年。（一解。）揚旗旌，麾三軍。制府航海清海氛，聲名所到，步步生風雲。居者闔户，行者側足。但稱制府來，小兒不敢哭。軍中隊隊唱凱還，内實百貨裝樓船。文武郊迎，次且不得近前，制府之樂千萬年。（二解。）制府第，神仙宅。夜光錦，披墻壁。明月珠，飾履舄。猫兒睛，鴉鶻石。兒童戲弄當路擲，平頭奴子珊瑚鞭。妖姬日夕舞綺筵，賞賜百萬黄金錢。天長地久雨露偏，制府之樂千萬年。（三解。）太陽照，冰山傾。黄紙收制府，片刻不得暫停。軺車一兩，千里無人送迎。婦女戟手詈，童稚呼其名。爰書定在旦夕，求為厮養，厮養不可得盤水，加劍請室間。從前榮盛如雲煙，制府之樂千萬年。（四解。）

民船運
天旱河流乾，糧船難運行。官府日捉船，輓漕輸神京。虎吏奉符帖，遠近皆震驚。商船斂錢送，放之匿郊坰。民船空兩手，點之充官丁。大船幾百斛，中船百斛盈。江干集萬艘，一一標旗旌。三月發京口，四月停淮城。五月下黄流，六月指濟寧。口糧半中飽，枵腹難支撑。黠者盗糧粒，愚者時呼庚。太倉急轉輸，王事有期程。運官肆榜笞，牛羊役窮氓。夜月照黄蘆，白浪聞哭聲。願汝停哭聲，努力事遠征。大農有賢者，惠汝如孩嬰。

菱湖曲
菱湖湖邊多種菱，女兒采采蕩舟行。菱角如針刺人意，菱絲似帶牽人情，西日欲落晚風横。晚風橫，可柰何。歌一曲，定風波。

旃檀林
悲周女也。女太倉人，信佛教，不字，出家香象庵。淫尼引强暴亂之，不從，為所殺。金多欲寢其事，州守李廉知之，置以法，遠近稱以貞尼。沈子重其烈，惜其為尼也，作樂府記其事。
旃檀林，奉世尊。歸菩薩教，生成正果，死當入甘露門。周女信其説，志欲超根塵。不作人間配，薙髮離慈親。離慈親，朝法王。法王舊弟子，沈溺欲海無慈航。靜室日演秘密法，此間可以登天堂。涇與渭，不同流。淫與貞，疾如仇。摩登貪淫復好殺，昏夜乃與强梁謀。從我由爾，違我由爾。從我爾生，違我爾死，佛門不肯輕貸爾。

其二
崑山之玉，可碎不可玷。百煉之剛，可折不可卷。（平。）可憐空中妙蓮花，片片摧落霜刃間。揮金飽里正，里正代關説。伍伯及胥吏，合掌大念佛。齊聲自刎頸，佛門那肯貪淫復好殺。賢守不愛錢，曖昧得知之。發姦具款伏，一朝械杻何纍纍。師子林，師子牀，如何送我歸圜墻。我生何罪歸圜墻，我佛救我登天堂。

其三
妙蓮花，終古青。烈女死，顔如生。停尸七日，七日晝夜無蠅虻。四衆共羅拜，設位迎神明，幡幢寶蓋來宫庭。墓門樹女貞，青青常不枯。樹無連理枝，枝有單棲烏。棲烏夜啼，聲聲啼向天。生前未返哺，至今含恨在九泉。人生有倫理，空用朝法王。寄言世間女，終身只合守閨房。

白楊謡
風蕭蕭，白楊樹。一年堪作薪，十年堪作柱。不種公卿門，但種公卿墓。

其二
白楊樹，古時墓。不見子孫來，但見牛羊卧。轉眼犁作田，轉眼平作路。

聖駕謁陵禮成恭賦樂府十章（有序。）
皇帝在位之八年，懋建皇極，天人協應，萬物由庚，禮樂明備。念國家創業開基，起於遼陽，祖宗功德，艱難積累，報本追遠，敢忘昭事？園陵在盛京者，禮應展謁。爰命宗伯，諏吉日，奉皇太后，於孟秋初旬，乃發乘輿。百靈呵護，羣工景從。道塗所經，萬方縱觀，千里如堵。城邑連歡，川岳生色。既至盛京，祗祓齋宫，潔清壇壝。時唯質明，肅將祀事。崇牙樹羽，磬管賁鏞，壺濯牲牢，莫不陳列。五等六服，羌戎蠻貊，咸來助祭。皇帝愉愉勿勿，洞洞屬屬，俯興稽拜，穆乎有容。祝以孝告，嘏以慈告。列聖在天之神，來饗禋祀，儼若相接。水源木本，一氣感通。由曾孫仁孝之心，著存于秉圭執鬯間也。三陵既周，燕喜受祉。諸蕃來朝，共球並集。海隅日出，頫首享王。既已文治溥浹矣，皇帝復念振作武功，宣威中外，進退憑旗鼓，變化備陣法。同岐陽之大蒐，寓于敖之講武。而又推仁錫類，覃被遠邇。大禮告蕆，六飛乃回。以達孝暨天下，以惠澤利萬人。祖考寵綏，天地明察。祭則受福，永膺純嘏。聖人所謂通於神明、光於四海者，乃於今日遇之也。小臣備員侍從，未能宣揚孝德，敬擬樂府十章，以備瞽矇謳誦，辭曰：
其一　聖大孝
聖人大孝，繼繩世德。世德伊何，發祥長白。天造鴻業，乃眷與宅。列聖在天，園寢孔安。橋山汾陰，守以祠官。地維鞏厚，王氣鬱盤。報本崇先，泝源自古。幽明可通，孝思為主。遥遥瀋遼，言巡東土。志繼世宗，事述聖祖。
右《聖大孝》一章二十句。

其二　發鑾輅
練時日，吉且良。奉慈仁，啓天閶。發鑾輅，隨龍驤。帝問省，侍鳳輦。心齋栗，容愉婉。馳蒼虬，揚雲䍐。大丙侍，勾陳肅。岳引旌，川隨轂。過都邑，省風俗。垂白老，攜兒女。歡雷動，民歌舞。手加額，親堯禹。天顔喜，慈語温。出關隘，回陽春。望園陵，蒸祥雲。
右《發鑾輅》一章三十句。

其三　盛京樂
盛京樂，民風厚。畝盈黍稌，窌積紅朽。商賈鱗集，既蕃既阜。盛京樂，慣田獵。從狼發豵，弓彎馬捷。割鮮烹肥，家饋户饁。盛京樂，樂雍熙。衢尊春臺，登之酌之。昔聞聖祖之報本，今覲聖孫之受釐。吾民何幸，得生聖人之時。盛京樂，樂不可支。
右《盛京樂》一章二十二句。

其四　謁三陵
朝鮮挾陵之左，山海控陵之右。龍鳳拱而盤翼，精靈朝而趨走。孝孫秉禮告虔，陳設豆登尊卣。焚蕭膋兮升香，薦嘉德兮珪璋。三后饗兮明堂，垂邃延兮衮裳，神欣欣兮樂康。僾然愾然，聞見儼恪，不遺餘奠。報曾孫以百福，昭式禮于孔熯。監孝思之烝烝，卜昊天之眷眷。
右《謁三陵》一章一十七句。

其五　懷祖烈
敬瞻永陵，始祖所式憑。姜嫄履武，后稷迺篤生。敬瞻福陵，太祖此永寧。太王居岐，肇基迺勃興。敬瞻昭陵，太宗之佳瑩。文王勤止，養晦逾光明。我皇昭報，對越以精誠。躬膺圖籙，翼翼而兢兢。締造艱難，守成弗易勝。勤恤匪解，天命以永凝。
右《懷祖烈》一章二十句。

其六　禮成宴
鬷假通神明，禮成萬樂備。頒胙遍寵錫，肆筵設高會。天厨稠疊出大官，牲牢既饗紛炰膾。飽德醉酒聯華戎，六合一家無内外。皇澤浹，羣臣拜，盈廷歡娛，萬方寧泰。高臺置酒歌大風，漢高區區樂豐沛。
右《禮成宴》一章一十四句。

其七　羣蕃朝
建中（殿名。）朝堂，我皇當陽。撫臨下方，樂浪東陬。椎髻氈裘，咸和咸柔。雲合龍趨，水航陸驅。競來陪都，貢賮獻琛。兜離佅任，鴟鴞好音。追隨鳳鸞，拜舞稱蕃。同漢呼韓，助祭辟公。來朝輸忠，肅肅躬躬。讋義服神，蹈德咏仁，萬年外臣。
右《羣蕃朝》一章二十一句。

其八　大狩閲
文德貴綏懷，武備戒休燕。一人韎韐作六師，獮狩合圍還教戰。鳥蛇翔赴，箕翼舒張。霧連雲散，陣分圓方。止齊兮堵墻，跳蕩兮飛揚，弓滿月兮戈雪霜。剽禽狡獸難遁藏，荼火日月威疆場。下大綏，收壁壘。四校呼，七萃喜，悉率左右燕天子。海隅清晏纘武功，祖宗王業由此起。
右《大狩閲》一章二十句。

其九　永錫類
錫類者必廣乎仁孝，推恩者不遺乎民人。頒賚賞而沛乎德惠，速置郵而布乎絲綸。滋液滲漉，潤物者雨；漸摩噢咻，育物者君。居聖人之大寶曰位，普天心之愛物曰仁。觀百族之沐膏浴澤，由天子之尊祖敬親。
右《永錫類》一章一十二句。

其十　六龍迴
六龍發兮，涼露金風之蕭爽；六龍迴兮，清霜玉雪之飄零。歷唐山，過濼河，抵神京。臣民頫首，顒顒拜迎。乃奉聖母歸慈寧，御太和殿，千官朝賀彤廷。謂聖皇孝治天下，凡有血氣，脩孝德于環瀛。東鶼西鰈不足貴，紫芝銀瓮何足稱。雨暘時若，家給人足，奏上治於隆平。
右《六龍迴》一章二十一句。

亢陽
《亢陽》六章，憂旱也。天子側身脩行，靡政弗舉，皇太后步禱請命，雨乃旋降，史臣作詩記之。
亢陽告災，去冬徂春。爰迨炎夏，四郊如焚。大風揚塵，冥冥煴煴。井枯渠涸，污下成龜文。菜麥兩無，何以活我民。（一章。）
帝命禮官，乃行大雩。郊宫山川，奠瘞斯周。（叶。）予一人有不德，下民其何辜。爾諸臣或有矯誣，或有戲豫。或有沓沓，或有嘔嘔。反躬洗心，毋仍爾故。（二章。）
帝命地官，振貸發粟。首自邦畿，遠連山谷。胥吏毋中飽，充民之腹。帝命秋官，並清岸獄。誅殛放流以下，脱乃桎梏，弛乃抶撲。庶邀天和，上天其從欲。（三章。）
恭維聖母，憂心怲怲。步禱齋宫，為民請命。人有弗誠，天無弗聽。惟大父母，胡忍子病。願回仁慈，以救而萬姓。（四章。）
四山出雲，萋萋油油。雨來祁祁，平畎盈溝。連昕接昏，沾足四郊（叶）。後時勤力，猶及有秋。（五章。）
天高高，明以倬。答誠敬，蘇民瘼。猗我民，耕以鑿。報賽田祖，合飲醵。繼自今，暘雨若，于胥樂兮。（六章。）

奉敕恭撰平定金川鐃歌八章
皇帝在阼，至仁大武。無雷日𩨸，悉臣悉主。況大渡馬湖以南，番酋處所。久鄰我置吏，久賴我鎮撫。鳥獸無知，侵凌邊圉，蒙昧乎堯禹。（一章。）
蠢爾小醜，距趯翅張。恃兹碉門，蝎焉高岡。旁煽而種類，沸羹嘶螗。始命剪之，遷延歲杪。為姦猖所愚，餉縻師老。如螳斯奮，如兔斯狡，欲逃我天討。（二章。）
聖人赫怒，爰興師征。廟謨神武，授兹忠貞。集羽林，簡精兵。足糗糒，揚麾旌。虎牙干城，烝徒增增。咸統於恒恒，拜受命於帝之訓。鼓行而前山川震，將卒歡呼忘行陣。（三章。）
逾厜㕒，冒霜露，七千里餘如跬步。斬姦頑，斷間諜，靡旌摩壘賊震讋。將軍從天下，虓虎軍聲鏖，天威所到賊敗逃。掀其籬籓，困其邊幅。翼圍箕張，勢迺窮蹙。（四章。）
維彼鷇麛，喬嶽壓之。維彼枿芽，賁育摺之。内絶饋餉矣，外絶援黨矣，願革面而稽顙矣。經略元臣，謂爾不龔。今何戰戰，前何洶洶。刌爾脰，梟爾顱，誓鏟爾元凶。（五章。）
捷書夜奏，達於楓宸。天子曰俞哉，我威已振，我兵已神。惟彼既輸誠，獸類亦人。戢虣以武，柔肌以恩。予以不死，同覆以天。庶跂行喙息之輩，得侁侁而甡甡。元臣之報國以忠，大君之好生以仁。（六章。）
軍門開，番酋來，繫頸乞命聲何哀。元臣推誠心，傳諭旨。謂皇帝德並蓋載，不孥戮爾，赦爾死罪與更始。番酋罷泣聲歡喜，萬歲齊呼徹壁壘，南人從此不反矣。（七章。）
大軍旋歸，于郊于墉。鵷班遠迎，聚觀耆童。元臣抑抑彌虚盅，帝謂綏靖惟汝庸。加爵異服饗彤弓，參贊旅卒胥酬功。焕天文，紀功載，勒石於辟雍。千萬億年，昭仁武於無窮。（八章。）

洞庭橘枝辭（元人詩社有題無詩。）
吴娘采摘合歡枝，（橘名。）憶着狂夫遠别離。肯信過淮真化枳，妾心石爛不遷移。

其二
一夜青霜顆顆丹，吴儂生計滿林巒。上方久卻揚州貢，不使包山有橘官。

恭擬補亡六章經進（附。）
其一　南陔
維南有陔，萬物煦育。維我高堂，昕夕往復。几杖安和，享兹清福。（一章。）維南有陔，采采草食。調膳以進，容顔愉懌。高堂顧之，其樂何極。（二章。）宛然孩童矣，眷焉追從矣。我敬我親，我安我畎畝，我輕我三公矣。（三章。）
右《南陔》三章，二章章六句，一章五句。

其二　白華
白華之白，白如玉兮。我念所生，矢幽獨兮。不受點污，懼我親之辱兮。（一章。）白華之白，白如雪兮。我念所生，全清節兮。不染埃壒，遺我親以潔兮。（二章。）英英白雲，潤彼白華。應時舒萼，顯爾芳華。葆真敷榮，繄之子之克家。（三章。）雨露既濡，白華成實。供迺籩豆，維旅秩秩。承家開國，繄之子之黼黻。（四章。）
右《白華》四章，章六句。

其三　華黍
好風南來，翼我華黍。農薅婦饁，赤日方午。嗟嗟爾勤苦。（一章。）而胡炎月，遺兹蕴隆。百神是禱，焦勞深宫，冀蘇爾三農。（二章。）大雨時行兮，華黍滋榮兮，九穀蕃登兮。惟我民之休，惟上天之仁，惟我皇之誠兮。（三章。）
右《華黍》三章，二章章五句，一章六句。

其三　由庚
平平王庚，實為周行。萬物由之，既安且康。開陽闔陰，濡雨霽暘。（一章。）蕩蕩王庚，通達九州。萬物由之，既和且柔。動明息晦，順春斂秋。（二章。）愔愔我皇，念周四域。予己以勞，予民以逸。錫福錫保，同歸皇極。（三章。）
右《由庚》三章，章六句。

其四　崇丘
幽幽崇丘，上羅椐杶。託植得所，仰干青旻。君子為學，盤固本根。（一章。）幽幽崇丘，下流蒙泉。澄潭虚中，出無窮焉。君子畜德，濬深廣淵。（二章。）陟崇丘巔，睇彼曠野。一氣之中，芒芒函夏。所處既高，萬物皆下。凡百君子，慎立身者。（三章。）
右《崇丘》三章，二章章六句，一章八句。

其五
物類有儀，禀天之命。飛潛動植，各遂其性。人道由之，本于一敬。（一章。）平林茂茂，禽則翔留。溪水湝湝，魚則泳遊。聖人居高，賢哲交脩。（二章。）主有旨酒，嘉賓共斟酌兮。各由其儀，萬類共咸若兮。為無為，名無名，熙熙樂兮。（三章。）
右《由儀》三章，二章章六句，一章七句。

補禽言（附。）
其一　割麥插禾
割麥插禾。新婦下田，黄秧分科。歸來煮飯養阿婆。

其二　於忽乎
於忽乎！白日落，青春徂。今日新婦他日婆，有花不看將如何。

其三　稽古
稽古秀才不知書，帝字認作虎。

其四　麥枯
麥枯麥枯，十日九雨爛麥鬚，收歸上場化麥奴。化麥奴，剩麥稃，悍吏下鄉催麥租。

其五　咄咄怪
咄咄怪，東家兒郎太狡獪。眼中不見丁字形，腰間取印如斗大。咄咄怪！

歸愚詩鈔卷三　四言古詩
神龍篇
神龍失淵，不如儵魚。鴻鵠鎩翮，不如鵯鶋。瑾瑜不售，不如珉璖。聖哲不用，不如庸愚。周公居攝，管蔡謗之。展禽直道，三黜士師。顔淵拾塵，跡涉嫌疑。讒毁之來，孰知是非。

擬逸民詩
香餌雖美，蛟龍深藏。罻羅雖巧，鸞鳳高翔。爵祿雖貴，巢許徜徉。脩身潔行，千載垂光。

三賢詩
其一　睢州湯尚書潛庵公
嵩高間氣，篤生真儒。烈婦之子，（公母趙駡流寇被難。）徵君（孫名鍾元。）之徒。管樂素卑，伊顔是趨。大本既立，事功有餘。臺閣重臣，奉命撫吴。惟德物感，惟誠衆孚。有鬼淫昏，害逾妖狐。漁色漁利，憑藉師巫。公疏除之，民以不瘉。（吴有五通神為妖，公疏告除其害。）返樸還淳，潤涸嘘枯。入為宫傅，預教勤劬。宵人嫉忌，飛語謗誣。共執退公，肆張罿罦。公但引愆，坦坦舒舒。聖主素諒，恩禮如初。溘焉霜露，朝野悲吁。昔公初政，督兵轉儲。吉虔有寇，狂狡吞屠。妙算雄略，剪除狸貙。立德既卓，論功匪迂。擬諸文成，方駕同驅。易名廟食，有待聖謨。

其二　蔚州魏尚書環極公
史魚如矢，汲黯戇直。朝有正人，國是整飭。維蔚州公，矜持標格。霜潭清嚴，冰崖崱屴。諫垣封駁，肯避譴謫。時當居憂，林廬偃息。鰌䱇軒舞，狐狸跳擲。詔起田間，副相是職。用汝領袖，資汝彈劾。盡相窮形，疏列鬼蜮。（公劾程汝璞、劉源諸人。）崇山放棄，兩觀誅殛。鉅憝無援，剪其羽翼。申榜朝堂，臺臣斂跡。（有申飭巡城、巡鹽諸御史榜文。）畿輔巡行，遠近傳檄。（公以都御史巡行畿輔。）飯飽魚羹，裘披素緎。既被清風，亦欽儉德。遷階司寇，藉詰姦慝。幡然乞身，課耕勸穡。哲人既往，勁節可式。胡今在廷，脂韋圓石。披讀公傳，廩廩體魄。勿讓前良，須眉如戟。

其三　當湖陸侍御稼書公
聖人之道，明於宋賢。朱子繼承，如日中天。金谿高明，較直捷焉。綿延不已，流而近禪。公起當湖，信道能篤。步趨紫陽，世遠私淑。理析毫芒，謹幾慎獨。内養充完，出匪干祿。試烹小鮮，政成劇縣。拂大吏心，謂此風漢。以廉為矯，以勤為慢。蕭然去官，幾罹𨻼岸。民失慈母，奔走號呼。天高聽卑，慰爾烝徒。因廷臣薦，起之於家。（叶。）立朝嶽嶽，期復唐虞。整肅紀綱，惟言官責。誠意正心，平日用力。前席入告，輔養聖德。當宁改容，同官失色。凡兹剛直，學培本根。正氣浩然，勇過孟賁。遺書誦讀，星宿崑侖。斯人言行，千載常存。

泰玄神廟（在泰山。）
惟泰玄神，羣靈之主。肅肅穆穆，列曹分部。珪珽冠冕，朝于帝所。行人瞻拜，進俯退俯。上方晴明，下界雷雨。指點青煙，中分齊魯。

題查敬誠相國西征圖
相國查公出示《西征圖》，此公奉命為寧遠大將軍總六師、受廟謨，破賊於古吉兒和碩齊，作圖以紀蕩平也。於時醜類駭怖，邊庭貼服，永永年代，無敢有違越聲教者。績既成，晋公文華殿大學士。紀年雍正癸丑。作畫者，軍諮祭酒郭朝祚。公命潛題咏，乃作詩曰：
先皇在阼，歲在癸丑。萬方内朝，中執樞紐。陸讋水慄，羣效奔走。維爾西戎，其凶胥恇。狼貪豕突，擾我邊疆。脅誘黨與，叫號撞搪。先皇赫怒，矢安荒徼。蠢兹雜種，洪爐燎毛。誰統六軍，慎簡臣僚。咨爾老臣，能文能武。為大將軍，生殺在汝。宜剿而勦，宜拊而拊。登壇秉鉞，大申天討。十萬貔貅，視我旗纛。成算在密，決機於早。元戎自天，飛度葱嶺。龍虎鸛鵝，變化俄頃。軍聲敓人，震懾狙獷。前軍遇賊，攻殺合圍。中權握鈐，羽扇頻揮。浩如驅海，猛如奔雷。鼱鼩襲虎，螳螂當車。敢逞毒螫，願全頭顱。駴魄喪胆，投干棄殳。累累獻俘，折馘斬級。驚鳥斯籠，竄獸斯縶。積甲山齊，丐命雨泣。鋤誅元惡，肆赦脅從。而能革心，許而朝貢。布揚皇仁，覺而惛懜。爰草露布，上達九重。先皇曰咨，惟汝之功。晋階相位，用獎公忠。爵以酬庸，威以靖遠。重舌貫胸，毋敢挺撊。相公忘勞，夙夜黽勉。軍諮祭酒，從軍往日。山川戰陣，點筆紀實。豆人寸馬，精神欲出。邊氛湔焉，廟謨宣焉。忠孝全焉，畫圖傳焉。貽諸子孫，永千年焉。

題塞曉亭閣學翰林院侍宴恩榮圖
歲在甲子，月維陽月。翰院落成，天章高揭。（有「稽古論思」「集賢清秘」二額。）六龍臨幸，千官分列。乃降鸞輿，乃謁先師。乃升御座，乃飭禮儀。大樂合作，錫宴廷墀。分韻咏歌，君倡臣續。三十八人，同工異曲。遍及辭臣，柏梁聯屬。在列諸臣，惟中秘選。不由翰林，不與斯讌。冰銜清寒，人共欣羡。爰有天潢，夙擅才華。鸞龍競奮，包羅諸家。帝曰爾能，實惟寵嘉。命綴清班，同賡咸韺。金枝玉葉，來登蓬瀛。秺侯博陸，難與比榮。貞觀房杜，景龍沈宋。不聞宗臣，厠于法從。公也兼之，親賢交重。作圖繪景，述事紀恩。繪景伊何，飛龍鳳麟。紀恩伊何，睦族右文。在昔太白，内廷賦詩。亦越東坡，金蓮送歸。公與瓊筵，鳳池在兹。藝林流傳，千秋揚詡。文興道隆，兼篤宗譜。擬抒清辭，愧非吉甫。

奉敕恭題御書無逸篇後
惟天行健，惟聖同符。公旦誥王，無逸成書。宋璟箴君，無逸繪圖。我皇鑒觀，書於尺幅。敬德所關，惟日不足。表裏豳風，警心觸目。（一章。）
王敬作所，所其無逸。彌縫罅漏，功期密勿。食息動靜，協於克一。我皇書之，日夕乾乾。維鳥在林，維魚在淵。久而安安，毋或離焉。（二章。）
周家開基，實惟后稷。食為民天，土爰稼穡。知民之依，無忝厥辟。我皇書之，首重艱食。身居法宫，心周疆埸。為民祈年，時萬時億。（三章。）
有殷三宗，勤勞斯壽。血氣循軌，精神固守。享祚綿遠，得天獨厚。我皇書之，主敬自强。主敬毋怠，自强毋荒。善氣導迎，萬壽無疆。（四章。）
太王王季，抑畏敬天。文王勤民，懷保惠鮮。累世咸和，扶植顛連。我皇書之，篤念前德。天作高山，發祥長白。配命作求，永永無斁。（五章。）
知小人依，貴於允蹈。知而不知，民病曷療。三宗文王，黽勉克劭。我皇書之，自期迪哲。經畫區處，矩無弗絜。先後同揆，商周比烈。（六章。）
更端惟七，冠以嗚呼。意在言先，慮深遠乎。咨嗟作訓，泳歎陳謨。我皇書之，等於咈吁。彼在廷者，慎勿獻諛。誰規守成，據藎效愚。（七章。）
責難事君，亶心為政。無逸一篇，始終祇敬。惟兹承天，惟兹凝命。我皇書之，援古勵今。代金鏡録，當大寶箴。其監于兹，一哉皇心。（八章。）

雷銀臺翠庭屬題蘭澤齋
蘭為國香，品居最貴。空谷自芳，蘅荃同類。尼父調琴，楚臣結佩。培厥本原，滋榮無既。粤慎庵公，在昔先民。秉心潔白，履行温純。性愛薌蘭，比君子人。清浥心腑，靜遠荆榛。黄磁淺窄，分藝兩盎。護如嬰兒，以養以長。天和並霑，風微露沆。共臭同心，玄言相賞。迄今兩世，逾三十年。蟠根彌固，受氣彌全。抽莖敷花，倍於從前。揚揚猗猗，清香代傳。清香代傳，取以名齋。田氏之荆，弟兄和諧。王氏之櫰，後躋鼎台。元氣不傷，天休自來。平泉草木，竟何有哉。孫枝翠庭，繩武裕後。理析毫釐，學開蒙蔀。榮匪科名，貴匪組綬。樹蕙滋蘭，匪畹匪畝。封泥於斗，沃水於盆。香雪盈室，祖澤斯存。范硯魏笏，與蘭並論。德馨遠聞，閩中清門。

題大司寇沖和公奉使圖
東服朝鮮，實箕子國。蠶桑禮樂，别於蠻貊。自周至今，馴擾供職。中朝遣使，綏此疆域。雍正三年，歲在乙巳。詔使冊封，金書玉璽。委任辭臣，布德宣旨。出山海關，沿鴨緑水。布德惟何，惠爾震方。宣旨惟何，叙爾典常。代傳爾土，朝貢相望。國王稽拜，天威肅將。戴皇朝德，聯主賓誼。布席設樂，魚龍嬉戲。男婦耆童，來觀天使。雜沓歡呼，齊聲萬歲。使臣有暇，遍覧提封。街衢平直，嵐嶺玲瓏。花木各殊，耕作從同。井疆遺澤，猶留古風。（箕子開國，力行井田，今遺址尚存。）成禮而還，四夷輝映。士能通經，邦國之慶。大儒將事，始終一敬。拜揚帝廷，不辱君命。迺命畫師，設色成繢。迺抒永言，傾吐珠琲。披卷散帙，皇化斯在。奉使屢經，准此行邁。（後三使朝鮮。）初任翰苑，今握中樞。垂三十年，强健如初。富鄭文潞，同此遠謨。安内靖外，永贊唐虞。

題明孝廉包驚幾遺像
在昔先民，僧帽儒服。寤寐不忘，在指南録。時丁陽九，孝廉晦跡。逋逃空門，名山岝峉。誰為精衛，填海身亡。哭祠彭越，不畏提湯。（收吴昜尸歸葬。）歸老煙雲，終身株橛。采蕨芼薇，餐雪噉葛。慕晞髮叟，長慟西臺。英魂茫茫，招之使來。有同年友，澗上考槃。逾垣閉門，遠颺羽翰。（徐孝廉枋隱居澗上，湯文正撫吴，屢訪之，遁入秦餘杭山，終不見。）高隱枯禪，心同地異。先後云殂，浩然無愧。今瞻遺挂，是儒是僧。寒氣滿堂，六月凝冰。後賢世守，勿替清風。與鸞鳳遊，常瞻冥鴻。

潘甸村觀梅小照（歐公詠雪，用白戰體，後東坡仿之。兹仍其體寫梅，不用故實，不着形容，前此所未有也。）
清瘦高寒，性禀無始。回天地春，輿臺凡卉。伊人契合，譬乳入水。閒來小園，悠然曳蹝。心醉目成，笑而相視。不知所樂，其樂胡底。幾生脩到，惟我與爾。誰知我心，膝前稚子。（圖有幼子。）磐石留連，溪橋倚徙。日晚忘還，閑雲歸矣。

冬日喬慕韓自白田至感舊言懷出示近詩並劍磎説詩二卷未遠風騷欣焉成詠
水雪川原，時當飲蜡。故友相思，千里命駕。為認容顔，不驚衰謝。胸次崚嶒，中蟠嵩華。狎主敦盤，高談王霸。起予衰頽，壯心暫借。共寫離懷，秉燭良夜。

其二
詩道波流，滔滔何底。雕斲喪真，綺靡乖體。不圖今日，復聞正始。味無味處，其味無已。詣臻古淡，超然塵滓。嗜者誰人，筝笛悦耳。海上琴聲，成連邈矣。

其三
詩家品炙，始於鍾嶸。表聖承之，續者儀卿。餘子紛糾，岐説爭鳴。誰别白黑，劍溪平衡。叩虚返寂，取神離形。引弓不發，躍如以呈。中正清泠，騷雅門庭。為語後來，問途已經。

頌韓文懿公
末學稚齡，識公姓字。謂天上人，下土翹跂。既讀公文，日星鳳麟。怪奇瑰麗，一歸大醇。龍門峻絶，敢望登堂。公赴内召，左右雲房。並世而生，未識公面。繡裳衮衣，想像公旦。哲人云亡，文府漸蕪。蛇神土伯，跳踉叫呼。欲起衰靡，惟昌黎公。錫以尊名，來自九重。按厥歲年，已符四紀。久而重光，公實不死。公實不死，勸勉來學。宗經砥躬，毋自菲薄。末學素心，慰於今兹。聊據小言，揭於公祠。

八十述懷
雪滿天地，有客叩門。負戴素交，挈榼攜尊。壽我八十，禮意殷勤。謂我久客，十年京塵。面目未改，依然天真。觴酌勸我，情同飲醇。酒半賦詩，高歌有神。四座温温，寒月生春。

其二
早年失恃，中年失怙。無父母兒，心摧腸腐。終鮮弟兄，睘睘踽踽。晚歲喪妻，孑身撑拄。中懷欲白，向誰告語。形影周旋，惟我與我。（叶。）賴古聖賢，晤對居處。身在中吴，心遊東魯。

其三
白首致身，遭唐虞帝。謂臣不欺，超遷卿貳。褒封四葉，天章屢賁。十載賜閑，授祿衡泌。自慚衰年，報稱無地。永矢廉隅，晚節益勵。撃壤歌衢，泳遊聖世。

其四
飛光逐人，鳥過電掃。童心嬉嬉，問年耄老。學道無成，著書難了。厚實何須，榮名匪寶。唯有寸心，守拙辭巧。巧拙兩忘，栖神渾顥。笑彼仙遊，茫茫蓬島。

其五
鳥思故林，魚思故淵。自别葑溪，廿有五年。蘿屋荒隤，鼠雀互穿。父祖世守，神明在焉。童時釣遊，夢寐縈牽。今母難日，中懷悁悁。願言蓋茅，仍來息肩。歸老於斯，悠然樂天。

挽覺羅孝娥
娥係大宗伯予凡公女，大中丞樗亭妹。少為乳媪堕地，傷成疾。長不字，孝事二人。讀書窮理，成《素言》一册，皆倫常切要語，與名儒語録相表裏也。年二十八沒。樗亭屬作墓碣，並系以詩。
日下之英，天潢之派。宗伯之女，中丞之妹。少歲穎悟，勵志向學。循嵞引纆，一宗先覺。切而女誡，微而心性。廣而治平，歸於誠敬。亦成韻語，蘊道乃哦。琴德養心，粹然中和。侍嚴親側，垂二十年。依兄事母，鈴閣承歡。嬰疾無為，求道斯果。襁褓受傷，天玉成我。班昭補史，宣文授經。泳遊理𩨸，此獨精能。是為女士，是為男子。人亡書存，死而不死。表兹清懿，以作女箴。敦彝窮理，共矢此心。

逸園圖三章
慕逸園名久，癸酉春往遊。主人迎客，坐高臺，眺花林，酌清酒，至晚始别。後屬題畫卷，因述前事，並及為園之由，見予之重主人，不獨以園之佳也。
太湖之濱，潭山之側。孝子廬墓，依親體魄。孝子之子，樂志邱樊。日月既久，葺而成園。因山為壁，引泉為池。古木為門，繁花為籬。舉世勞勞，斯人獨逸。眠雲葆真，何有纓紱。課奴種樹，呼兒讀書。此外無求，其樂何如。

其二
梅林承足，高高平臺。主客共登，攀蘿陟階。俯窺寒林，晴雪千堆。忽連忽斷，閑雲往來。遥接湖光，迷漫無涯。主人留客，兩忘形骸。芼彼山蔬，酌以清醅。談諧世外，超然塵埃。清風送香，花片入杯。醉心忘還，夕陽緩催。

其三
黄癡倪懶，會而成圖。筆分理合，詎論形模。此卷亦然，或蒼或腴。南宗正傳，歸於王家。（叶。）大阮存素，（名慷。）小阮日初。（名昱。）樓閣煙雲，水天竹樹。虚白無痕，遥青欲露。指點高丘，舊經行處。一回披攬，一回神遇。時涉名園，無煩杖屨。

乾隆聖德詩（謹序。）
唐韓愈《元和聖德詩》頌憲宗討劉闢功也，闢故姦猖，然集天兵討之，一旦剪屠，視挽回天災，校分難易。乾隆癸酉秋，霪霖暴漲，黄河奔流，前後衝決淮徐堤防，人民蕩析，千里成海。奠川安民，艱於討逆。皇帝宵旰憂勤，指授方略，頒金轉粟至無算，數命大臣建築撫綏，要於奠安。諸臣同心協力，惟懼失墜。不半載，河循正道，民多生色，比憲宗討叛功奚啻什伯？臣係舊史官，道揚敷陳，本屬職業，作四言詩一章，具載聖天子回天仁民之德，名《乾隆聖德詩》，以昭示臣庶，其辭曰：
天心本仁，有時行義。湯湯洪流，帝堯之世。堯仁如天，憂勞成治。以德挽之，轉横而利。皇帝御極，中和調劑。大道蕩平，民生熙遂。十有八年，惟癸酉歲。大江南北，風物和藹。麻麥已收，禾黍成穟。億兆喜悦，三時不害。而胡秋霖，連旬陰曀。黄流漲溢，奔騰涌沸。流入洪澤，挾之驚潰。齧食金堤，險牐難閉。清淮受傷，維揚相繼。如釜之形，波高埤堄。匝月㙪昏，徐復告沴。銅山横決，綿延蕭沛。會通合流，茫茫何地。木末棹舟，樓角激汏。漂沒糧粒，蕩汩埋瘞。鷄犬無聲，殊方一概。偶露高原，殘黎交萃。缺衣乏食，形同鬼魅。誰能見之，而不流涕。此故天災，亦由人事。宣泄失宜，楗石少偫。聚訟議繁，■〔⿰犭攸〕■〔⿰犭攸〕狒狒。殫力周防，曷由顛躓。九重聞災，五夜惴惴。我民何辜，罹此困憊。矢救此方，生死肉骴。先遣大臣，乘傳急遞。審視上聞，莫或隱避。大臣入告，圖繪形勢。何以治之，經久勿壞。皇帝曰都，小慧是戒。河身宜卑，支流毋滯。入海為歸，師禹大智。大臣入告，斯民雕瘵。何以活之，依然飽醉。皇帝曰俞，毋致流離。饑者使食，寒者使衣。露者使家，去者使徕。能復舊觀，詎行小惠。大臣入告，籌畫經費。何以輸之，斟量不匱。皇帝曰吁，財用勿計。粟轉他州，巴蜀協濟。近地秋糧，截留先逮。金錢千萬，糜自大内。如水滂施，仁澤汪濊。大臣承命，衆心奮勵。就實去文，任勞忘瘁。長堤堅築，蟻穴恐敗。哀黎拊恤，鴻羽恐鎩。經之緯之，何有掣礙。如活病人，神王斯瘥。相距六月，温肅頓異。舟車駢集，商賈鱗次。酒斾招客，魚鹽列肆。鷄則有母，牛則有牸。語笑嬉遊，男婦耆稚。吾儕安恬，敢忘所自。不逢我皇，與魚同逝。仁風翔洽，千里溥被。小臣林居，傳聞郵置。始訝天行，繼欽聖睿。無能展籌，問心抱愧。願告臣工，黽勉克勱。以敬事天，天心仁愛。以勤撫民，民風綏艾。河伯效靈，川祗備位。慎終如始，夙夜匪懈。一德一心，勿貳勿怠。登兹太平，永永年代。小臣不文，職司紀載。作為歌詩，用志保泰。

歸愚詩鈔卷四　五言古詩
古風
南山望不極，終古煙雲深。中有靜者流，結廬山之岑。微言自剖析，妙理常搜尋。寥寥千載下，如見軒虞心。

其二
青青百尺松，下有千歲苓。采之欲相贈，為君延脩齢。遠道不可致，物薄世所輕。臨風空佇立，歎息此微誠。

其三
昔人重行義，今人重祿仕。道德一無成，屈身取青紫。高爵人共欽，失己良可恥。君子獨不然，流行與坎止。

其四
君子能善始，尤貴善其終。勳名一何高，峨峨齊華嵩。末路不自振，蹉跌竟無功。小人伺間隙，衆口交相訌。知止乃不殆，懷古欽高風。見首不見尾，千古稱神龍。

其五
南國有遺老，志節師伯夷。武周本聖人，而敢傲睨之。薜荔煖吾寒，白石飽吾饑。時攜同志士，巖谷采紫芝。斯人既淪喪，山水無清輝。搔首懷古歡，清風有餘思。

其六
文章本天成，所貴在自然。柰何矜小智，而日窮雕鎸。言語非不工，性情何有焉。著述逾百家，紛然散雲煙。何如務樸學，努力探真詮。

其七
鸞鶴翔九天，燕雀賀廣厦。螻蟻營一穴，神龍澤天下。品類萬相殊，局量不相假。彼誠足矜憐，卑鄙何為者。

其八
前有車馬客，呵殿道途中。車前列旗旐，馬後隨刀弓。行人不敢視，望塵趨下風。途間有耕農，容貌如龐公。相遇不迴首，行歌曲未終。

其九
鳳鳥備文藻，高集青梧枝。衆人共驚怪，見者實已希。鴟鴞得腐鼠，笑汝常苦饑。引頸望八極，何處可奮飛。謀食非所難，此志不願違。

其十
長松挺層岡，幽蘭秀巖穴。以此君子心，當彼高士節。不求美人采，豈願工師伐。畢生老根株，悠然守孤潔。

其十一
燕燕共飛飛，飛飛求其巢。或則栖杏梁，或則栖蓬茅。從此不相見，忘為舊時交。偶然出銜泥，復見古原上。時命苟不同，意氣分卑亢。卑者斂羽歸，亢者凌風颺。對面分秦越，觸目起怊悵。

其十二
尺地能生草，寸燭能照人。丈夫既富貴，柰何利一身。良田連萬頃，甲第通青雲。骨肉等行路，誰念病與貧。所親尚如此，功名焉足論。

其十三
人生如春花，開者行當埽。更如霜中葉，外綺内已槁。君子疾無聞，盛名亦忌早。隆隆遍京雒，中懷未聞道。華實不相符，流譽空美好。寄言同門友，韜光以為寶。

其十四
登高發遐想，天地何浩渺。白日無時閒，過眼疾於鳥。雕琢喪本真，少壯忽醜老。歸根在虚無，名位焉足寶。所以古達人，逍遥出塵表。

其十五
佳人坐高樓，高入青雲端。手撫龍唇琴，攘袖發清彈。按節碧空裏，流音采霞間。下士處塵埃，無由覿令顔。聽曲各言好，幽意誰能傳。持以寫懷抱，豈歎知音難。

擬古詩十五章
其一　陳思王贈友
飛雲隨飄風，俄頃千里隔。微躬滯東藩，良友聚京邑。仰惟覆載寬，瑕垢許自責。諸君珪玠品，天廟薦瑶席。昔佐神武猷，今輔聖明德。麗藻祗文身，建竪庶經國。朽株思抽條，況乃松與柏。得魚緣設網，有秋在力穡。因風將遠懷，附此雙飛翮。

其二　左記室招隱
靜羽息故林，達人返前轍。予識隱淪趣，同心望朝列。安止占背艮，潔清懷井冽。草食資蕨薇，雲構依巖穴。麋鹿諧友羣，夢寐入冰雪。生當姚姒代，德盛罕所闕。苟虚皋益贊，盍抱由光節。望望歸田廬，賦詩羡明哲。

其三　陶彭澤飲酒
千念倏起伏，片時集今古。本無匡世略，而胡夢尼父。尼父亦何為，志欲變齊魯。事權苟不屬，皇皇竟奚補。何如遊醉鄉，沉冥滅聞覩。置身天地初，後輩視堯禹。此境到者知，此味共誰語。

其四
自我歸去來，冠帶辭我躬。河山或改色，松菊仍舊容。故人罕枉駕，索居養愚蒙。惟有中天月，入户如過從。酌月把尊酒，豈惜瓶罍空。愛此太古光，照我太古胸。此時天與人，同在空明中。

其五
詎有遺世懷，嬾慢自成癖。禮樂束縛人，樂志在山澤。南鄰走相過，無煩度阡陌。不鄙須也請，問答惟稼穡。談深共飲酒，相與盪胸臆。醉醒匪豫謀，斟酌隨所適。嗒然與天遊，何分主與客。

其六　謝康樂遊山
老莊告退餘，山水情彌襟。蹔爾辭簿領，歡焉事登臨。攀蘿入翳蔚，循磴陟𡼭嶔。後懦戒休息，前猛探幽沈。跡絶惑路斷，境轉知巖深。陽崖天鷄唱，陰岫清猿吟。中有辟世人，無悶巢居心。忘機履可接，欲晤蹤難尋。建德聞自昔，永嘉到方今。坎艮任流止，堅白守規箴。環中良有得，行當投華簪。

其七　謝宣城登望
出守時序易，庶理弛且張。暇日登高城，遊目周四疆。瀠洄認春穀，崱屴指陵陽。雲外聚煙火，林端出帆檣。稍覩風物改，漸喜生民康。所嫌文奏勞，手版淹一方。何處是京畿，一氣遠茫茫。鬱矣葵藿衷，末由對曦暘。敢言樹枌檟，税鞅還江鄉。

其八　何水曹觀梅
忝預鄒枚列，蕪城滯此身。吹臺雪初霽，東閣梅先春。的礫標丰韻，孤高抱苦辛。一枝塵坱外，數點清溪濱。物以冷偏艶，情因澹逾真。淮南叢桂後，誰復託沉淪。

其九　王右丞飯僧
晚歲思繕性，方外亦吾徒。深山有高僧，心清與道俱。昨日訂晨齋，今蚤過吾廬。便設脱粟飯，兼摘園中蔬。既飽念衆生，糧粒不願餘。散之飼鳥雀，亦復施游魚。感此惻隱性，自顧愛物疏。日晚送君還，悵望雲山居。
【校】
十四卷本《歸愚詩鈔》卷十二收此篇，題作「王右丞尋僧」，全詩為：「前身疑枯禪，因愛空門友。攜笻向寒山，一路經林藪。嗽泉滌凡襟，聞梵空羣有。上人超人天，外内冥已久。無塵不待析，離相何煩取。憐我有夙緣，許我辭骸垢。慈鳥鳴閒庭，山雲入虚牖。相對得靜機，淵然忘撃叩。」

其十　孟山人待友
靄靄山景夕，歸鳥栖林藪。萬籟正寂然，月吐斷崖口。置酒攜古琴，待我山中友。夜琴亦已終，華月升高柳。之子不我過，獨酌盈尊酒。
【校】
十四卷本《歸愚詩鈔》卷十二收此篇，全詩為：「山寺晚來過，閒雲返虚谷。故人曾有約，相與共齋粥。空堂佛火上，煙樹巢禽宿。良覿竟何如，臨風悵幽獨。」

其十一　儲太祝田家
蒙密曖林木，迎陽設柴門。數間黄茅屋，住久成一村。初焉聚鄰舍，漸次成婚姻。婦女走饁餉，農天互鉏芸。草具味偏旨，勞力情彌欣。勿負天時好，免為媮惰民。井税苟可將，多藏復何云。

其十二
官家免租糧，村無吏如虎。經年不入城，黽勉事農圃。泥潦塗四肢，炎月汗流雨。何來車馬客，軒軒氣豪舉。為憐筋力勤，甘食田家苦。人生貴適意，所樂在珪組。看我京洛遊，俄焉作官府。

其十三　元道州諭舊
瀼溪我故鄉，遊釣夙所安。瀼人如弟兄，昕夕同盤桓。一别十餘載，夢寐懷丘樊。我今復來過，徒侣仍當年。禮恭闕真意，為我曾纓鞶。今我即故我，滔蕩全其天。人生重與輕，豈在窮達間。巢林適蜩鳩，簉羽勞鶴鸞。肯使清溪水，照此塵土顔。行當掃軌轍，終焉把漁竿。

其十四　韋左司寄舊
郡齋苦天寒，密雪灑深竹。念兹山居友，抱獨卧空谷。杖策擬過從，草堂夜同宿。積雪山路平，川原斷樵牧。
【校】
十四卷本《歸愚詩鈔》卷十二收此篇，題作「韋左思寺居」，全詩為：「暫謝符竹旁，欣依化人廬。清磬度蘿垣，飛禽下齋廚。不須説楞伽，晏坐靜有餘。大道物我外，形跡貴捐除。覩此風幡影，遊心在空虚。」

其十五　柳儀曹溪遊
楚南誰共遊，獨行偶形影。風泉屢移聲，渴（褐。）瀬匯千頃。路轉開遠林，霞明絢平嶺。山水羣效靈，動定一心領。人愚境因辱，機忘慮能省。夷居久已安，何須慕鄉井。

水亭
磵水合衆派，亭隅瀉潺湲。水石本無聲，相觸偶成喧。清泠契真性，靜聽欲忘言。因思洗耳翁，猶厭瓢聲煩。

晚過龍井庵
衝寒過野塘，到寺日將沒。齋厨動微煙，高松落殘雪。欲共枯禪語，相對無言説。

龍門
斗峭疑鬼工，分劈兩崖對。中有飛龍形，爪角露奇怪。路窄攀垂藤，險若蛇倒退。（峽路名。）前山急雨過，雷霆聲在内。遠望已夕陽，雲氣此冥晦。努力陟巔頂，氣象更什倍。羣峯列眉低，俯見飛鳥背。長嘯青雲梯，一洗胸次隘。

千尺雪
寒山瀉寒泉，引脉自巖穴。一落千尺强，飛此有聲雪。出山流尚清，在山性逾潔。老僧寂無言，悟彼廣長舌。

田家雜興
家計依田疇，播種毋敢慢。貧賤寡所欲，飽腹仰藜莧。但須風雨時，滿望在歲晏。豐歉鄰里知，勤苦一家慣。所期丁男長，娶婦禮粗辦。子孫世為農，吾族自無患。

其二
賣薪不嫌賤，買牛不嫌老。山野多樸誠，平生守直道。子弟善力作，無煩藉庸保。種藥鉏自攜，灌畦瓮能抱。閒行過古墳，墓門半荒草。及時須作達，豈必長壽考。歸來飲美酒，暫令容顔好。

其三
村墟起暝色，牛羊各來歸。田家晚炊罷，猶自關柴扉。鄰里夜相過，團坐情依依。共誇麥苗盛，共憂桑葉稀。兒女齊長大，所需食與衣。地遠人俗淳，言語心無機。祗談農家事，焉知誰是非。

其四
翁老不記年，古樹共寒暑。次男已頭白，長孫早嫁女。閒行看隴頭，油油好禾黍。中情忽多感，歸向兒孫語。有年勿好奢，須憶無年苦。儉樸人共誚，吾意獨有取。

其五
白雲護山村，紅葉隱茅屋。門前跨板橋，户後羅脩竹。牛閑繫道旁，磨癢向古木。是時秋氣高，霜重秔稻熟。老農顔色喜，蚤晚食新穀。惟苦欠文墨，舉動成鄙俗。今年幸有秋，送子入里塾。

館娃宫
秋氣慘梧宫，宫中散歌舞。英雄與兒女，寂寞俱黄土。高臺歇鳴弦，香逕凋蘭杜。一聽山寺鐘，色相空千古。

琴臺
月出斷崖口，人寂山蒼然。獨坐盤石頂，調琴憶當年。寒松響蕭颯，澗水流潺湲。仿佛哀弦聲，棲烏驚不眠。

響屟廊
吴王貯越女，結構起軒敞。白紵舞初停，布屟傳纖響。離宫竟安在，蕭條但榛莽。空廊照斜月，樵叟獨還往。

涵空閣
高閣瞰湖影，萬頃吞遥空。放眼送去鳥，拂袖招天風。層嵐繞座浮，隱見如羣龍。禹書渺難讀，悵望靈威宫。

吴王井
雙井分日月，淵涵在山頂。寒泉何泠泠，曾照宫娥影。山齋灌菜圃，時來下脩綆。千載鑒亡國，還思景陽井。

研池
山骨巧斲破，一泓貯清泠。塔影卧金碧，天光倒空青。相傳古研池，科斗常從橫。醉後欲濡毫，堪令風雨驚。

采香逕
美人朝采芳，衣裳濕輕露。采采攜筐歸，蜂蝶繞紈素。君王迷不醒，香氣濃於霧。同時種葛女，采葛忘日暮。

翫花池
宫娃種花處，餘香散川谷。寶靨照芳叢，盡日看不足。紅顔逐花落，野水餘寒淥。白鳥破煙飛，時下波心浴。

農夫
農夫非高尚，養拙依田廬。榆柳覆茅屋，緑陰映前除。閒引月下泉，灌我畦中蔬。葵藿冀一飽，意足不願餘。何須解文翰，聊看農家書。即此百年内，身心常晏如。

分賦古鼎詩三十韻
龍文燭晃朗，雲氣覆霮䨴。丈室神彩凝，高座古鼎在。肅穆儼介珪，鄭重埒鼒鼐。蟠螭足參立，貫索耳雙對。無色不駁犖，有狀悉萃薈。藏伏饕餮魂，追取贔屭態。鬃鬣天馬羣，脽尻鼫鼠輩。上鏤䨓回文，下鑄乾艮卦。■〔⿱卥廾〕■〔⿰⿱⿰幺幺心阝〕别俯仰，𥨾𨊩志腹背。字類鄒嶧碑，銘非考父誡。跟肘細分析，詰曲空抑噫。初疑周虎彝，亦異虞瓦泰。比紀甗增價，並石鼓稱㝡。腹儉失名號，口呿詫靈怪。康瓠俗情閟，玉鉉庸耳聵。常然臠易熟，函牛汁堪嘬。取郜魯非禮，售贋宋竟昧。染指嗤子公，覆餗訓元載。滋味仗調燮，法物諒珍愛。器列禋祀時，用昭廟堂内。正直形不頗，靜虚量匪隘。吐景成晶瑩，歊雲散埃壒。烹煎明作離，灌漑澤資兑。實黄流在中，席文茵于外。左陳伯索盂，右置師𡯷敦。塵劫逾千秋，神遊歷三代。相對共捫摸，雜坐勤盼睐。扶風傳瑰奇，彌明謾狡獪。博物蒐典籍，琢句恧曹鄶。世寶垂億年，作歌期保艾。

詠史
白起坑趙卒，身首亦分離。蒙恬制險塞，兄弟遭誅夷。王翦滅六國，三世禍隨之。此曹殉功名，斬刈無不為。功名雖倖成，天道詎可欺。積凶有餘殃，古聖秉良規。殺人實自殺，推刃復何悲。

其二
子房欲報韓，椎秦中副車。後人共惋惜，此見猶拘墟。當日祖龍死，神器歸扶蘇。劉項雖蹙秦，未易遽翦除。蒼蒼有深意，秦社應榛蕪。毋議狙撃者，而謂智術疏。

其三
漢兵敗沮水，俎上置而翁。向非侯公言，已入鼎烹中。天子幸有父，此實誰之功。區區蕭與曹，何足比勳庸。置酒未央日，柰何忘侯公。功大不見酬，爵賞真懵懵。嗟哉紀信死，殁世無褒封。

其四
風林無靜羽，急湍多躁鱗。漢武用酷吏，欲以禁姦民。蒼鷹與乳虎，撃斷稱能臣。禁姦姦日起，草竊晝夜聞。君看龔渤海，治民貴拊循。盗賊化良善，千古頌深仁。

其五
熱官真爛熟，既久恐無味。二疏昔在漢，爵位並師傅。天子加隆禮，儲君屢眷注。超然黄鵠舉，歎息動行路。非祗懼傾覆，功成自當去。君思飲醇酒，半醉有歡趣。君思遊名山，半路有餘慕。

其六
行路有時渴，不飲盗泉水。立身有時貧，不為亂賊仕。堂堂七尺軀，道義足自砥。失身取高位，爵祿反為恥。出門慎其隨，大易著名理。何為荀文若，屈身昧知止。末路終見疑，身死名亦毁。緬懷管幼安，徵辟終不起。

其七
孫郎年十七，霸圖起江東。唐宗亦弱齡，仗義圖關中。二公洵人豪，慷慨還相同。一則成帝業，一則遭凶終。天苟助伯符，並魏除姦凶。成敗論古人，陋識殊未公。鄙哉孫仲謀，降曹拜下風。彼亦豚犬流，烏足稱英雄。

其八
機雲山川秀，讀書平原村。高臺發清響，才華吐奇芬。盛名重江左，卓犖冠衆羣。一從入洛後，白雲扃其門。累葉將家子，甘受仇邦恩。亂世不自戢，用兵慕高勳。多才祗自累，誰為賦招魂。唯有華亭鶴，清唳空山聞。

遊南山石壁
石壁插湖口，磔裂具萬狀。蛟龍拔古湫，陰崖閟靈藏。亂挂猢猻藤，樵人不敢上。湖波齧山足，衝激聲愈壯。取徑入巖腹，路危藉笻杖。放眼眺震澤，漭瀁失歸向。衝漫與白浮，（三山名。）左右列屏障。遠峯吐青螺，點點貯盤盎。生平山水胸，及兹始一放。天風吹衣裳，撲面濺寒浪。悄然覓歸路，沙磧行可傍。落日不逢人，林端起樵唱。

自米堆山過錢家磡取道至漁洋灣入曇花庵作
米堆下林麓，舉眼納莽蒼。（上。）漁洋卧湖波，遠望平於掌。言經上陽村，微徑穿榛莽。籬落午鷄鳴，煙叢人語響。居民傍蘆洲，家家業漁網。逶迤之漁洋，山坳路紆枉。具區覧全勝，背面俱漭泱。曇花隱蒼翠，行客斷還往。枯禪禮佛餘，清磬出方丈。晤彼靜者樂，頓作遺世想。他年擬誅茅，聊此息塵坱。

馬家山看梅
昔年夢羅浮，曾入梅花村。身堕幽香中，冰雪清心魂。今來馬家山，小憩依雲根。遥村堆冷艷，萬樹明朝暾。微微送香氣，浥浥飄清尊。花光接湖影，疑逐煙雲奔。徘徊目成久，心醉欲忘言。何當坐月夜，仰見參横昏。

義瞽（《于清端公年譜》中紀其事。）
羅城距合州，相隔數千里。長官赴王命，刻期擔行李。猺民遮道留，慟哭各自歸。惟有一瞽者，日夕相追隨。長官問瞽者，爾來何所求。瞽者語長官，官能知我不。合州最遥遠，有如上天去。官橐無一錢，那能達前路。愚民業賣卦，得錢助長官。長官不我嗔，送官到雙關。從此二月餘，方入合州城。便辭長官去，遠道孤身行。長官不言清，瞽者不言憊。迄今公傳中，居然瞽者在。

訪倚石庵
雲外聞鐘聲，林中尋古寺。山花點布袍，落葉響芒屨。失路不逢人，還依蘿逕去。

飛來峯
入眼忽驚怖，高峯最奇特。空巖訝玲瓏，絶磴歎逼仄。石角利劍形，峭壁古鐵色。無須五丁鑿，豈仗巨靈擘。恍疑靈鷲峯，來從化人國。樹木不著土，長根走危石。飛泉激山足，鍾乳滴巖隙。跼步入空洞，側身探昏黑。灣環得古湫，神龍此窟宅。俯瞰裂坤軸，杳冥不可測。陰風襲衣裾，毛骨俱悚惕。當年西域僧，（楊璉真伽。）佛像肆鐫刻。變相逾百千，成功祗一昔。宋陵既遭毁，名山亦罹厄。我欲施鑱鑿，鏟平千仞壁。有志竟未能，對此空歎息。

獨釣
水清魚可數，投竿意悠然。魚驚釣絲影，散處蓮葉間。終日閒我鈎，靜對溪南山。僧來施魚食，祝魚避深淵。感此多惻隱，罷釣行歌還。

古詩二章贈施覺庵考功
鸞鳳儀明庭，一鶴翔碧虚。雅志慕張邴，遺榮賦遂初。築室廉讓間，宛然隱者廬。歸岫望閒雲，縱壑觀游魚。妙善慮長冥，達生理無餘。雲卧晝寂莫，鍵户時著書。抱膝懷古賢，千秋見軒虞。

其二
雲煙落几上，花竹秀階下。中有林卧人，昕夕究風雅。文府盈珪璧，宫懸響韶夏。晤言坐空亭，清風自瀟灑。片語示機理，萬物歸陶冶。苦心知者希，因憐嗣音寡。偃仰林園中，慨焉俟來者。

事鬼
愚民好事鬼，性命託女巫。女巫昏夜至，披髮當筵趨。神弦奏神鼓，吞刀復吐火。紙錢窸窣鳴，旋風入窗户。巫言神君來，絳纛驂赤狸。巫言將軍來，髑髏懸纍纍。巫言夫人來，冠帔紛陸離。山魈寒狐輩，𧥄𧥄軒車隨。澆酒薦血肉，滿案堆如山。遥見雲霧中，隱隱歆杯盤。巫傳衆神命，帝君大歡喜。報汝殽俎豐，福汝而祐汝。豈獨疾病消，吉慶更無比。女巫饜錢帛，笑語乍出門。女巫乍出門，剪紙歌招魂。

登穹窿絶頂望震澤
三峯疑連鼇，力盡上鰲背。岌嶪倚天半，仿象登地肺。足踔目亦眩，萬狀露奇怪。聳身千仞巔，放眼五湖界。驚濤白茫茫，吴越勢交匯。波間峯疑笠，澤畔洲如芥。長空混瀾汗，元氣流沆瀣。山水浩古今，登陟此一快。何當從仙靈，采藥出塵外。

理秋花
羣族俱有動，孤懷豈無營。閑居偶藝植，繁花繞柴荆。人事既已齊，雨露方滋榮。秋深顔色好，時至發精英。開謝亦偶然，卉木自忘情。忘情同卉木，庶以養吾生。

曉經平江路
曉經平江路，相遇逃亡民。非人復非鬼，匍匐泥塗間。老翁拄竹杖，老妻相牽攀。病婦布裹頭，雙足赤不纏。兒女盛竹筐，其父擔道邊。行李蘆葉席，坐卧無冬春。十十與五五，鄰里兼姻親。問從何方來，云是衢州人。比年遭大水，甽畝連通津。秋成乏籽粒，正課不得完。天高官長酷，已令骨髓乾。苟能免征求，豈辭行路難。去住總一死，寧作他鄉魂。聞之黯然悲，此邦亦無年。昨者罹水災，蔀屋少炊煙。强梁肆攫奪，禮讓徒云云。今歲滋多雨，復恐傷平田。公門貴仁恕，撲抶豈所先。勿使懷鄉民，胥傚輕轉遷。此意竟誰陳，氣結不能言。

讀摩崖碑聯句（徐夔龍友、沈德潛碻士。）
有客贈古碑，（夔。）攜來湘江澤。跋涉路四千，（潛。）光芒字三百。道州燦高文，（夔。）平原壽真跡。佶屈媲周誥，（潛。）典麗並鄒嶧。瞥眼威鳳鶱，（夔。）驚心瘦蛟蟄。搨從青雲梯，（潛。）挂向雪色壁。羲娥中天明，（夔。）魑魅四郊匿。真本今古垂，（潛。）正氣頑懦激。誦讀起恭敬，（夔。）憑吊增歎息。有唐天寶年，（潛。）王綱久淪溺。金刀逞姦回，（夔。）黄虬肆蟊賊。喧闐漁陽輦，（潛。）倉皇馬嵬驛。幸蜀棄宗廟，（夔。）誓師整兵革。成王握中權，（潛。）郭相策羣力。風旗卷空翻，（夔。）雷鼓轟耳疾。獑猢紛𩣚騃，（潛。）鴻蒙劃開闢。舊物收兩京，（夔。）中興光四極。功勳扇巍巍，（潛。）都邑表翼翼。時危亟征討，（夔。）世亂重社稷。大孝非温清，（潛。）即位豈篡逆。扶持神人合，（夔。）禪受父子得。所惜末路乖，（潛。）遺恨慚咎職。制腹心良娣，（夔。）掣肘腋輔國。筆削定功罪，（潛。）前後判曲直。儒生闇時勢，（夔。）議論逞凌轢。祗因南内舛，（潛。）並刺靈武逼。斷獄失平情，（夔。）讀史欠卓識。碑文祗褒頌，（潛。）老手無掎摭。騰歡驗衆口，（夔。）至難顯成跡。（《頌》云：「事有至難，宗社再安，萬姓騰歡。」涪翁以「至難」為深文，頗失其旨。）勿以片語疑，（潛。）頓起千載惑。他年過涪溪，（夔。）附詩勒崖石。（潛。）

歸愚詩鈔卷五　五言古詩
擬古
杖策臨中田，故人遠來顧。殷勤相勞苦，握手披情愫。為陳離别來，幾見歲華莫。日月不暫閒，新者倏成故。聞有列仙人，乃在名山住。願言往從之，迢迢隔雲路。

其二
白榆光歷歷，節序届廩秋。淡淡明河間，盈盈今古愁。天人苟無情，靈匹何相求。緘情托青雀，永言結綢繆。

其三
團團古時月，清光下中庭。虚檐交微風，絡緯風前鳴。一與清景遇，慨焉念平生。古人對月時，亦似今人情。我欲往問之，世遠其冥冥。

其三
蓬蒿有一士，所憂匪饑寒。偃仰陋室中，心已周人寰。本非忘世人，不願輕飛摶。有鳥名鳳皇，棲息崑侖巔。一鳴來虞廷，載鳴來岐山。乘時展羽翮，網羅良已難。

其四
纖手理素絲，素絲潔且治。札札弄鳴機，終日忘勞瘁。上織連理枝，下織雙翡翠。裁以金剪刀，縫成合歡被。予美在遠道，千里遥相寄。願言附玉體，時得充君御。物微意或深，相期勿捐棄。

其五
形影不相離，處暗有時歇。與君非一身，安得不仳别。仳别路日遠，時序忽已晚。君車無停軸，妾念車輪轉。車輪有還時，形影終追隨。但恐秋林花，摇落無光輝。

其六
凄凄復切切，念君當離别。别離行萬里，萬里從此始。送君南陌頭，僕夫戒行輈。惜此須臾景，岐路少遲留。遲留各解散，飛鳥東西遠。霜風變寒林，遊子腸欲斷。良玉終出山，潛虬終躍淵。君子重令德，離合何足歎。願君崇脩名，及兹壯盛年。

其七
飄風吹微雲，舒此皎月光。銀漢澹無波，列宿正從横。徘徊仰高天，惋彼參與商。吾有同袍友，燕好情無方。展翰升雲路，佇足瑶臺傍。處高視聽易，得意故情忘。瓤瓜難薦客，織女不成章。

其八
凌苕附高樹，倏忽百餘尺。憑空何葱蒨，過者望顔色。高樹忽摧伐，凌苕亦狼籍。柔蔓委道旁，末路依荆棘。此時蘭蕙花，幽香散中澤。

其九
驅車東城路，彌望多蒿萊。廣廣阡術間，中有池與臺。傳是公侯第，樓閣與雲齊。美人在天半，素手攀虹蜺。四序倏徂謝，榮盛等灰埃。歌梁緬遺音，飛鳥猶徘徊。嬋娟空復情，主人安在哉。今古盡如此，且息雍門哀。

其十
南海有故人，棲止羅浮下。遺我枯桐枝，云自靈洲野。斫為文軫琴，其音何大雅。初彈懷湘吟，寥寥嗣音寡。再彈文王操，時俗誰知者。悵望南雲端，愴焉涕盈把。

贈真崖大兄三章
棘猴終難成，木鳶終難飛。讀書不務實，智巧將何為。吾兄綴道論，奮焉掃浮辭。成敗昭史筆，微妙涵聖涯。邊笥無不有，任用羣兒譏。羣兒尚華縟，用為青紫梯。青紫非不好，朝榮夕已萎。

其二
生平倦趨走，遊山獨飛揚。吴越明秀區，遠道時裹糧。林屋既恍惚，娃宫亦荒涼。西湖十里間，明鏡涵清光。想登紫陽峯，放眼觀錢唐。日月翻頽波，雲山空青蒼。英雄竟何在，江潮浩茫茫。恨未岳頂遊，直上排天閶。行當朝玉皇，天闕驂龍翔。

其三
名士如名山，夙昔所欣愛。來登羣賢堂，交遊及冠蓋。中年忽有得，吾道在韜晦。外飾華易消，内腴理常在。灌畦明月中，晞髮白雲外。客來勸著書，含笑嘗不對。悠然面西山，爽氣襲襟帶。

石林精舍晤天鈞上人
尋山不厭誤，紆迴入精廬。寒潭映古佛，山禽窺梵書。道人野鶴瘦，晤言靜有餘。觀空本無相，涉想皆成虚。自慚形跡累，身世未捐除。

貫華閣晚眺
晚霽上高閣，身出雲物表。倚檻流遠目，下界見微渺。葉葉天際帆，點點煙中鳥。有動自應息，無生庶能了。清磬送客歸，夕陽挂木杪。

辭家
遠村荒鷄聲，庭户光已白。遊子起束裝，云有南徐役。婦病尚纏綿，向我長太息。温語作好懷，勸我加餐食。苦無醫藥資，回汝舊顔色。款款别鄰里，依依對親戚。離顔如草木，霜露忽凋易。時序已晚暮，窮賤竟何益。

冬日偶然作
客途易增感，而又當隆冬。慘慘天欲雪，萬木鳴悲風。檐端噪饑雀，荒渚亂哀鴻。忽動衣食懷，俯仰慚耕農。辛苦集暮節，百念勞寸衷。寧無北門憂，要須勵固窮。非分豈所安，古賢多屢空。

送徐龍友北上
天馬思歷塊，豪鷹志凌霄。吾友將遠行，展駕臨河橋。壯氣溢眉宇，興與山嶽高。左牽紫絲繮，右握鞘中刀。慷慨發浩歌，歌聲激寒潮。男兒志四方，宇内憑所遭。誰能戀妻子，低顔守蓬蒿。

其二
訂交廿載餘，敦盤時間作。懷文耀黼藻，出匣露鋒鍔。風雲氣揚揚，星宿胸落落。一朝别我去，翱翔在遼廓。躍馬過大伾，顧盼渡河洛。（從中州入都。）願著祖逖鞭，豈羡陸賈橐。丈夫能自立，吾道任龍蠖。胡為馬尾蠅，千里有所託。

其三
蠙珠産淮海，球琳出殽雍。賓光照山川，終為天室貢。當今正須材，蒐羅到菰葑。九天雷雨作，下土萬物動。之子英偉資，胸吞幾雲夢。郢斤自成風，羿彀豈不中。宜上黄金臺，突兀壓儕衆。鄙人謀一身，賢達為世用。盡雪處士羞，儒林有威鳳。

汪南沙泛海圖
送者自崖反，伊人獨鼓枻。天冰浮虚空，兩儀著何際。神仙亦尋常，誰能問身世。倘逢方子春，攜琴共遐逝。

初夏三首
庭陰一花落，忽已朱明初。歸心逐天風，飛度吴城隅。家園紛草木，雨過緑有餘。含桃熟籬落，竹筍穿階除。遶舍白水流，糾笠聚新畲。閨人學飼蠶，料理筐與籧。唤女求桑柘，采采同勤劬。感時念遠人，林陰立踟躕。

其二
勺湖秀雲木，蒼然自成林。念當孟夏交，鄰園共清陰。衆鳥悦情性，咬咬流好音。時來同志士，嘉會成盍簪。疏弦發古弄，新聲汰哇淫。追遊欣在昔，離羣感自今。忽忽付夢寐，悠悠懷所欽。試問五湖水，相思深不深。

其三
怪石卧清池，耕父拾鴛瓦。舊是錢王園，僻在城南野。時偕童冠遊，春服興瀟灑。遠循榆柳村，共入鷄豚社。物我各有適，所得詎迺假。二載虚巾屐，時光逐野馬。不知二三子，還復追遊冶。故鄉足清娛，羈旅何為者。

古詩三章答計維嚴
青鳥天上來，銜書到我側。遺我古篆文，奥旨人莫測。耀艷綴文藻，纏綿寫胸臆。知有列仙人，愛我如饑惄。掌樂取牛鐸，引針在磁石。意足調自諧，神合氣不隔。斯理未易言，相賞詎形跡。

其二
煙波隔東西，渺瀰百餘里。我家門前流，君家門前水。君乘五湖船，來泝葑溪偏。主人采山出，良晤竟無緣。波流宛轉通，人生自相逢。相逢定何日，目斷雲煙重。思君如連環，輾轉無始終。

其三
文章起頽波，滔滔蕩無底。行水遺其原，氾濫何時已。之子紹家學，清詞通妙理。已陟六代藩，言究風騷旨。導河自積石，治雍終弱水。大雅期復作，扶輪自兹始。非君誰與言，顧我將老矣。

江上題雪牀上人詩卷
江波上明月，風露霑衣襟。篷窗散卷帙，枯禪有清音。寒林秋碪動，煙岫孤猿吟。異響歸一聽，有得妙無心。靜對忘語言，空明江水深。

懷顧祿百
閒雲凝高天，靄靄被六宇。偃仰殊寡歡，眷焉慕儔侣。朱方予倦遊，燕臺子軒舉。念子英妙年，藻采翔鳳羽。宫懸重咸韶，明庭需鼎吕。懷寶違素心，衒玉同賈豎。所賴通門友，道合膺珪組。惓惓緘寸衷，無由通晤語。北望賦停雲，蒼茫久延佇。

遊大石（在陽山麓旁，有雲泉庵）
卑由推鎮山，大石擅奇跡。造物試摶弄，鴻蒙劃開闢。匪由愚公移（一作五丁鑿），或是巨靈擘。峯橫鳥側飛，崖懸枝倒植。一柱危結構，飛梁險笻屐。陰洞吹寒風，終古翳昏黑。蒙密竹樹交，掩映化人宅。靜憩依蒲團，問飯經香積。已慚隙中影，偶得喧餘寂。登陟緬曩賢，文采辨石刻。（有吴匏庵、史明古諸公倡和詩碑刻。）名山待人重，巖谷頓生色。事往目轉睫，清詞半湮泐。孰垂千載名，感歎情何極。

尋滴水巖
空巖擁歸雲，探幽屢迷誤。山徑落葉深，披尋得前路。隔林響淙潺，境轉寒泉遇。陰崖山骨穿，虚竇水脉露。羣沫下涓滴，歲久石疑蠹。中藏不息機，詎並奔流注。澄潭無纖埃，觀心靜浮慮。神骨自凄寒，清境難久住。行逢晚樵還，共蹋蒼茫去。

題張翼庭詩稿
寒泉帶雪流，孤鶴沾露警。一编野緑詩，韋柳共淵靜。感深理弗隔，興超塵自屏。石湖采蘋花，清吟泛煙艇。美人渺天末，悠悠碧雲冷。

淮陰侯
淮陰貧賤時，甘受少年侮。如何既封侯，羞與噲等伍。能忍功有成，滿假禍斯取。敧器貴挹損，此事鑑諸古。

喜晤張子永夫
空塘停棹聲，孤村訪圭竇。三年重會面，丰采故如舊。貌瘦戰勝肥，家貧著述富。話言終日夕，多半屬耒耨。時止占艮背，无咎觀井甃。試問明堂材，何如散木壽。（時永夫五十。）

其二
鐘鳴羣動息，明月出巒嶺。疏林散浮煙，平莽接餘景。並坐玩清光，慮澹無可屏。人生幾會合，況此良夜靜。因思後面難，轉惜前别永。坐久風露寒，空山孤鶴警。

其三
歲暮思故衣，老去思故友。生平喜結納，意氣期不朽。中道忽翻覆，乖睽復何有。種樹莫種棘，滋蔓恐傷手。唯餘敦信交，有孚自盈缶。君看南山松，青青最長久。

張石帆移居
幽人白雲懷，去住任卷舒。徙宅村墅間，宛在城西隅。野水沿廢圃，蒲柳薆荒墟。激流還植援，黽勉衛蓬廬。擷葵清露下，藝薤小雨餘。看婦夜織紝，課兒朝讀書。偃仰得所安，知止空百須。匪耽高隱名，卑棲罕憂虞。巢禽忘樹木，游魚忘江湖。適己無外慕，飛沉俱晏如。

簡魏念庭憲副
火雲日燒空，旌節滯海外。陋壤無堂皇，僦屋成官廨。案牘紛相仍，炎天每冠帶。沙户十萬家，雕瘵望沾丐。時逢災祲年，糧粒等珠貝。足兵先足食，撫輯此為最。救時策空籌，憂民病難瘥。近聞耳患除，蟻鬭分勝敗。政冗神清閒，形勞體舒泰。乃知德充符，注莊有神會。（時以注《莊》十二卷見寄。）

其二
海東望江南，杳杳無涯垠。遠道遣雙鯉，傳書葑溪濱。憐我子桑病，知我原憲貧。分俸到蓬蓽，厚誼同指囷。固窮寒士操，念舊君子仁。殷勤拜嘉惠，感激用意真。更示新詩篇，命分玉與珉。高山忘崒嵂，深水忘奫淪。若谷羣情難，況在綱紀臣。翹首雲海間，悠然見古人。

泛碧浪湖泊道場山下
泛泛碧浪湖，乍離峴山亭。（吴興太守段康建亭於山，名顯山亭，後改峴山。）荷蒲無故色，寒林有餘青。驚鱗潛水草，沙鳥立雲汀。但憐空翠過，幾忘舟楫行。青山與白塔，隱隱如相迎。已覘墟落近，漸識炊煙生。野叟作吴語，相顧殊有情。涼月誰共對，村酤易為醒。明發入雲去，遥尋清磬聲。

遊道場山（如訥禪師證道於此，故名。）
吴興山冰窟，道場峙西南。孤塔出雲表，上摩天蔚藍。杖策入初地，問法叩花龕。空中聞妙香，旃檀雜優曇。噴流灑飛雨，斷坂支危嵐。崩奔崖谷暗，渟著空青涵。傲睨快胸臆，登頓凌巉巖。遥山蠶起卧，湖波鏡開函。神往境自超，象勝興能耽。願言采靈藥，雲際攜長鑱。

下道場山至何山（有何鍇讀書處。）
度嶺辭法雲，穿林入煙樹。古藤罥布袍，洑流濕芒屨。何山隔幽谷，盤紆引脩步。野鳥名自呼，驚麏類相顧。峭蒨難為狀，明秀實天聚。中有古石臺，高人讀書處。已耽仁者樂，（去聲。）亦慕顔子庶。感興緬往躅，遊目諧新遇。亦知暫時留，眷戀何能去。隱隱遠鐘聲，回首雲間路。

登弁山絶頂望太湖（有白雀寺。）
我登吴興城，遥指弁山高。今來弁山巔，衆峯皆兒曹。陰崖渫雲霧，峭壁走猿猱。聖師昔談經，白雀今還巢。已謝上嶺危，復歇登亭勞。蕩胸浩煙波，五湖環周遭。滅沒洲嶼失，襟帶吴越交。一氣何混茫，變幻隨昏朝。龍威渺難即，鴟夷不可招。長嘯激天風，萬竅俱鳴號。

山中曉起見白雲初吐
山鳥早唤人，攜屐引山步。山容浄如沐，蒼翠沾曉露。虚巖雲氣生，縷縷上輕素。飄忽散清風，遥空詎久住。幻化亦何有，賞愜隨目遇。欲往尋幽人，恐失林間路。

百一詩
食為民所天，重穀本王政。吴民下下田，況處繁華境。年來旱潦餘，十室九懸罄。而何姦牙徒，手握貴賤柄。一石一兩奇，賈直市中平。出洋四倍之，囤户互相競。海洋紛寇賊，毒惡類梟獍。有天無地處，劫掠逞剽輕。金多闕糧粒，蘖芽未敢横。一朝通内地，種類交手慶。姦牙爾何心，豢寇奪民命。官司無如何，伍伯空伺偵。此輩本么麽，夙秉貪饕性。同為版籍民，豈不畏甲令。敢為民食蠹，根柢那可問。如癰匿腸肺，詎識毒氣盛。久久終潰決，軀體受其病。斯意當語誰，令我憂心怲。

其二
丁糧盛蘇松，難與他郡較。供賦民力疲，況復增火耗。每兩五六分，七八漸稍稍。近者加一餘，官長任所好。捉輕兼捉青，官奪吏乃勡。爭先植其私，百私並尤效。贏餘囊橐充，正供逋欠告。緬昔康熙初，大臣秉鈞要。政簡民力肥，黍苗陰雨膏。云何四十年，萬室困凌暴。充腹尚不給，焉能顧庸調。天家闕財賦，浚削竟何效。官司懼失職，加耗議讙噪。救焚用膏脂，炎炎看原燎。善政利漸復，積弊期迅掃。閶闔一何高，排雲聽誰叫。

其三
南方多暴客，殺奪為耕耘。靴刀裹紅帕，行劫無昏晨。事主訴縣官，縣官不欲聞。朱符遣悍吏，按户拘四鄰。保甲及里正，鋃鐺入公門。鞫讞恣撻辱，需索空鷄豚。盗賊實遠颺，株累連衆人。縱虺虐鰕䱇，主者何不仁。前年中丞公，志欲窮其根。峻法緝湖寇，遠慮防海氛。一從彈劾歸，若輩彌紛綸。遂令湖海間，屯聚如飛蚊。吾思牧民術，先威而後恩。治弊用重典，古人之所云。霜雪既已加，相濟在春温。鋤誅豈常用，盗賊亦平民。

其四
芳蘭鉏其根，賤於水中蒲。士人虐其類，輕於市中屠。炎炎當路人，金多崇體軀。遇士故無禮，棄之等泥塗。士流亦戇直，敢非其大夫。所以士與官，鑿枘兩相殊。近聞窮廬子，冠裳而纍俘。官長大嫚駡，虎吏傷肌膚。李樹代桃僵，絶命於非辜。林間一鳥死，百鳥聲喧呼。同類為舉幡，蒼黄走街衢。官長赫然怒，謂此梗化徒。誓將一網盡，那復分龍魚。王制選造士，允為邦國儲。儒行貴自重，文章砥廉隅。兩者均失之，厥咎歸誰歟。江河日東趨，頽陽日西徂。摧折已自今，後日將何如。緬懷申屠蟠，搔首空躇蹰。

觀插蒔
黄梅旬日雨，溝塍水瀰漫。農家勤插蒔，田畯不須勸。新苗立泥途，糾笠聚疆畔。微風曳漣漪，青青動波面。愧我手足閒，感彼筋力健。連年五行乖，窮民遘癲旱。況復官長峻，填寡亦宜犴。（韓詩「岸獄」作「犴」。）今當暘雨若，虎吏兼遠竄。頓忘身家累，但適種藝願。阡陌滿生機，油然在轉盼。何處起歌聲，前村緑楊岸。

重過柏堂懷樾亭上人
古柏長青青，枯禪已云逝。書卷滿流塵，竹閣晝常閉。病餘煮藥鼎，依然置階砌。人生皆暫合，彼此如附贅。萬有歸虚無，誰能固根蒂。老淚不須彈，為轉華嚴偈。

登清涼山
躡蹬上煙叢，雲木性所戀。無風松自響，有澗路疑斷。兹山未峻極，祗齊蔣陵半。清曠豁遠目，指顧得壯觀。大江岷峨來，一氣混瀾汗。羣山龍蜿蜒，千里作屏翰。城郭環蝃蜺，煙火逾百萬。繁華江左雄，形勝天下冠。六代等置棋，紛紛幾龍戰。真人起濠泗，創業區宇縣。考卜協地靈，定鼎屬天眷。末季煽腥氛，神器喪荒晏。宫闕址已湮，興替理可見。事往跡恍惚，感來情悽惋。唯有青山色，今古常不變。

夏日田居雜興
野人非養高，無事入城府。循分理故業，菑畲藝禾黍。炎月課僮僕，經行向前浦。稻田流水聲，溪南夜來雨。老幼急農作，饁餉連婦女。饑劬知甘味，憔悴多好語。新苗扇涼風，生意滿村墅。筋力勿中惰，有秋天或許。

其二
鴉鳴晨光動，落月在高柳。老人喜早涼，獨坐清溪口。遠煙散林隙，明霞絢峯首。寸心澹無求，木石對儕偶。何來一釣童，長竿持在手。香餌誘潛鱗，斯意在貪取。年少多機心，淳悶復何有。

其三
籬下掐瓠葉，疆畔摘瓜華。烹芼持作羹，隔屋招鄰家。鄰家過我飲，相與談桑麻。雜坐忘主賓，歡然起高歌。中有少年子，胸次感慨多。忽述市朝語，世運劇頽波。夷跖漫不分，三五日已遐。酌酒勸少年，那復知其佗。願爾盡此酒，陶陶養天和。

其四
纖雲卷夕風，月華麗檐隙。農談當清夜，並坐傍井陌。暫謝泥塗勞，聊得肢體適。歡此禾苗好，應彼官税急。但恐子孫愚，莫識丈與尺。天運諒有由，忖量亦何益。河轉星已稀，露下螢欲息。明發事田作，遑惜驕陽炙。

過學山園
閒園莽蕭瑟，獨遊適亭午。深林啼竹鷄，石梁竄松鼠。旅葵長於人，藤花落如雨。緬當斷手年，經營閲寒暑。雖非平泉莊，仿佛輞川墅。文藻散荒煙，聲華委黄土。澗泉咽不流，似訴興衰語。

過陳見復山居
輕帆泝琴湖，猶帶葑溪雨。眷焉訪故人，暮色投村墅。主人喜我至，殷勤具鷄黍。物新人唯舊，相對忘賓主。溪山世外情，琴尊夜深語。檐際宿鳥驚，林端月華吐。

其二
偶然戀雲蘿，移居向山澤。悠遊三畝園，昕夕對木石。虞山一角青，時露太古色。猿狖當僮僕，花藥侍巾舄。豈輕人爵榮，習靜自成癖。君看虞羅旁，何礙沙鷗適。

泛富杯湖
白雲遠山來，散作湖邊雨。輕舟漾寒塘，趣途信柔櫓。縷縷濕墟煙，沈沈暗津鼓。漁師不相識，相問還相語。源通流自清，山迴境逾阻。美人渺難即，悠然悵南浦。（時將訪蔡子方山。）

王耘渠春曉讀書圖
耽書如貪人，年老志未滿。又如遊名山，深入自忘返。哲匠好探玄，曉起不暇懶。竹間翠欲流，枝枝露猶泫。挹露注硯池，磨丹事鈎纂。獵古逞陵暴，會心恣遊衍。規矩範輸班，糟魄誚輪扁。瑶環茁蘭蓀，風姿秀九畹。而翁呼與言，所貴詎纓冕。家貧術迺富，汲深綆匪短。和風散繁衿，朝暾上高阪。相期契軒虞，任人笑淫湎。

其二
香餌投深澤，無由誘蛟龍。罻羅張凡禽，朱鳳能高冲。伊人脱權門，孑身返蒿蓬。見幾善高蹈，罹禍憐羣蒙。觀理無失行，讀書有全功。成敗監古今，榮悴非窮通。從軍陋王粲，投閣嗤揚雄。年來氣彌銳，知日不再中。及此節候佳，侵曉臨春風。我本懶慢人，無心事雕蟲。把卷未及半，鼾睡如兒童。胸中無一點，千古歸虚空。披圖發笑粲，此事讓君公。（耘渠號「墙東」，故以王君公比之。）

題淵明像
淵明本志士，慷慨咏荆軻。有願託空言，天也無柰何。采菊聊寄興，飲酒陶天和。忘我並忘天，世事遑知他。至今南村詩，可續西山歌。

九日登賀九嶺初見霜葉（相傳吴王賀重九處。）
陶公愛重九，我意同斯語。遊興高令節，山行覓儔侣。已謝籃輿逸，遂陟崇岡阻。讌樂想霸圖，傳聞匪稽古。縱步無近尋，流眄有遠覩。隔塢動齋鐘，半嶺聞樵斧。楓林點輕霜，紅葉燦可數。貌腴神欲凋，浮榮難久處。超遥偕同遊，泬寥感秋序。倚杖佇蒼茫，輕煙起平楚。

遊天池
山靈招我深，輕策上層阪。巔頂涵清池，坎艮象成蹇。水寒魚不生，穴黝龍疑偃。想當融結初，天匠費鐫鏟。鑑影鬚眉寒，洗心煩鬱遣。沿緣把垂藤，趺坐藉蒼蘚。是時暮樵還，風送歌聲遠。雲凝蘿徑濕，煙動僧厨飯。聊追謝監遊，詎同阮公返。不見青蓮花，羽化空遥緬。

竹塢訪文文肅讀書處
山深境亦寒，人家住叢竹。言尋故相居，指引隨樵牧。秋籜點林閭，斜日下蘿屋。登堂緬古人，當年此耕讀。經術協天眷，貞亮秉鈞軸。道直泯險夷，恩渥輕寵辱。曾罹孟博危，復遘曲江逐。斯人已云亡，巖壑留高躅。望遠重致身，懷賢恥干祿。清風激頑懦，名山享尸祝。何處來溪毛，寒泉羞杞菊。

宿清足軒贈鳴謙鴻漸二釋子
飛鳥晚投林，予亦棲方丈。開簾耿明河，東峯月稍上。相對道門舊，杳然斷心想。觀空得縣解，超塵指迷罔。夜靜聽始清，風泉發幽響。

曉登小白陽山
山嵐曉濛濛，踏雲仰層頂。林深光未顯，峯折路疑引。陟岡輕嶮巇，縱目得深迥。遥巒勢環抱，隱隱作蕃屏。參錯亙煙水，横縱間畦町。是山客少過，地阻名未炳。仿佛高蹈流，韜聲晦箕潁。人嫌洞壑寒，我愛松石靜。攀條驚鶻棲，漱澗分猿飲。握蘭緬道侣，雲卧逢真境。晞髮巖之幽，初陽照孤影。

追悼盧生景程
苦憶彌留時，牀前握手語。依依復眷眷，欲咽口還吐。老病傷慈親，癡幼憐兒女。遷延卜葬地，三世未歸土。是時天氣寒，小樓夜方午。疑有山鬼聲，隱隱嘯風雨。片刻判千齡，浮雲散何許。有目那能瞑，積恨吾憐汝。

其二
偶然檢敝簏，得子遺我書。我時客朱方，迢迢悵羈孤。勉我加餐食，勸我懷抱舒。知我念老親，謂言適起居。屈指逾十年，觸手增歎吁。子今家中事，拮据謀所須。經理累慈母，長成看童雛。欲慰亡者心，託辭致區區。臨風發悲愴，何由達黄壚。

其三
子辭世上塵，我徙山中宅。相望䱐溪間，蒼茫一水隔。偶經故里門，雲樹少顔色。重上之子堂，空幃晝閴寂。一棺已塵封，往來驗鼠跡。回思授經初，六載共晨夕。蛾術同積累，攻木待剖析。浮漚感存亡，彈指成今昔。身世總如斯，銜悲亦何益。

歸愚詩鈔卷六　五言古詩
遊積翠
澗奔夾道流，峯沓兩崖束。萬竹紛崇岡，小庵隱深谷。此間變昏旦，明晦或難卜。幾忘長林穠，但覺庭陰沃。地夷無跼步，緣斷有清福。蒲團此晏坐，相顧鬚眉緑。觀空了形器，自照同土木。鳥獸不相驚，知余澹無欲。

茅篷（在鍾吾山箬帽峯下。）
茅篷結空巖，已及萬仞半。直上無鈎梯，疑是連雲棧。左右圍青崖，如缺環一面。其前涌太湖，萬頃流汗漫。境荒鳥不巢，磴險樵或斷。山僧熟道機，邀吾話公案。有語道不着，何從分半院。憐余入山深，為設伊蒲饌。晷短景難領，林昏日易晏。白雲忽還山，嵐嶺幾回變。

晚入鄧尉山宿還元閣
晚鐘流巖壑，尋聲經疊嶂。重遊二十年，雲山故無恙。來登四宜堂，聊此息笻杖。老桂漸凋殘，吾生豈强壯。憑軒送遠目，百里納清曠。晴雪漫陂陀，香風透屏障。花影連湖光，夕陽搖滉漾。俄頃寒煙凝，遥嵐换形相。夜投還元閣，高枕鳥巢上。風雨驚夢魂，松濤入紙帳。

虎山橋夜泊
渚禽已歸巢，孤舟維野岸。月上霜煙空，寒林白於旦。犬吠識荒村，泉響緬深澗。清極難成眠，寂寥夜將半。

六十初度
昔我五十時，身留卞山村。與客日賦詩，取樂無昏晨。今年届六十，高枕靈巖雲。中間歲月駛，恍似波流奔。往時羈旅客，半已為陳人。而我幸好在，鬚髮俱如銀。景短念自長，道蘊蘄探真。自傷衰朽質，官骸漸眵昏。世味雖已疏，理趣仍難親。還思假我年，勿使終無聞。

其二
弱齡喪慈母，膩垢少完衣。中年罹大故，長為無父兒。鳴麑隨野鹿，觸目增傷悲。顯揚亦人情，貧賤與心違。前瞻願空結，後顧事尤非。癡兒有童心，稼穡詎能知。弱息賦黃鵠，空彈寡女絲。百感集暮年，憂來浩無涯。天邊諒如此，悁悁亦奚為。

其三
有客晨叩門，挈榼攜尊酒。逢我覧揆辰，置酒為我壽。自言力貧薄，黽勉具升斗。感客殷勤言，艱難意良厚。今秋海大風，洪濤蕩陵阜。室無釜甑具，路有窮獨叟。吾鄉亦大無，糧粒空畎畝。民窮禮節失，簞豆生讓詬。君今申情好，何以報瓊玖。雜坐互斟酌，華月上榆柳。醉後起浩歌，為君鼓瓦缶。

題沈荻廬幽居圖
荻港風蕭蕭，幽人雲水隔。遥山九點青，秋雪半湖白。高懷賦郊居，連蜷狀雌霓。時乘一葉舟，泛此煙波宅。想象蘆中人，月明夜吹笛。

經仙掌峯至石屋（文文肅嘗讀書於此。）
尋山得靈閟，險磴緣雲上。峯裂十指形，云是仙人掌。造化弄奇巧，留此意外想。蹊危少安步，石仄容孤往。迴矚途屢變，遥睇景難象。古洞勢谽谺，深入轉開朗。境寂返聽真，無風動虚響。石扇疑啓閉，仙蹤乍惚恍。哲人耽誦讀，於此得幽賞。出山嬰華簪，罹禍幾鈎黨。撫躬審行藏，懷賢緬疇曩。何如此冥心，玄珠探象罔。

淮陰侯釣臺
淮陰未遇日，投竿楚水湄。終日不得食，每遭市人嗤。時逢衆母漂，有母憐其饑。進食亦偶然，報施非所知。英雄感人惠，偏在艱難時。蓄此必報心，鐘室蹈禍機。吾來登釣臺，波流緑瀰瀰。陰風吹寒雲，疑有精靈歸。感念藏弓言，慷慨有餘悲。

過牐
截流利轉漕，險要閉版牐。奔流挂丈餘，玉虹下石硤。驚霆擺礌硠，鐘懸響鞺鞳。未到耳先震，乍覩氣已讋。客舟排檣竿，喧豗亂鵝鴨。懦者棹欲弭，勇者浪堪踏。長年理戙篙，鳴金衆夫集。退行索齊挽，逆上船疑立。忘身與水鬭，性命輕於葉。人定終有濟，忽奪兩崖入。中流自在行，安危判一睫。出險更思險，心定膽轉怯。猛省戒垂堂，未敢貪利涉。前途浩茫茫，願言慎舟楫。

過海淀訪彭芝庭宫允即送之江右
皇居邇西山，從臣宇鱗次。遠道訪故人，軺車挽長轡。海淀匯衆流，波光漾溶㵝。迴塘牸牛眠，沙岸羣鳧戲。秔稻摇微風，水花送香氣。帝心念三農，豳風在畿地。恍然過湖村，眷焉動鄉思。前行瞻五雲，陂陀稍留憩。而胡金閨彦，高館隱蒼翠。入門疑長林，閒雲棲薜荔。

其二
相别已三年，相思隨日積。相見語難傳，情深轉緘默。在貴每忘賤，俗情異今昔。君展垂天羽，猶念卑飛翮。追數廿載前，藝囿共探索。各勉百年身，相過一區宅。誼因契闊深，業以歲時殖。丈夫貴道合，豈在形與跡。攄抱存古歡，樂酒慶今夕。

其三
之子持玉衡，量才貢天府。中州選騏驥，六詔收鼎吕。詔遣赴西江，炎月正徂暑。為國重得人，照物須秉炬。邇來變文風，爭先偭遺矩。潬潬復噅噅，方簋而員簠。不知誰開先，連延到九土。相期挽頽瀾，宗經泝三古。剪燭話良宵，聞鷄添别緒。行行戒前旌，駪駪不遑處。

書謝皆人詩卷後
亂泉流竹陰，寒氣到衣袂。一編香祖詩，日夕靜相對。並忘嗜愛心，尋味語言外。

重九後一日許别駕雙渠寓齋平臺眺覧用謝康樂九日戲馬臺韻
前宵風色凄，寒花似經雪。葉脱繁林瘦，水定空潭潔。今日稍和暖，乍過重陽節。客路念廩秋，嘉招聚羣哲。平臺出人境，西山露林缺。身高流目遠，慮澹羈心悦。撫今慚林棲，泝往感朝列。（地為達官故宅。）鳴弦韻徐動，浩歌節方闋。理得輕名譽，道在合軌轍。采菊易盈把，含情難為别。各珍歲寒心，老我忘蹇劣。

簡金東山
聖代重明史，纂脩自夙昔。康熙己未年，史臣各分職。鴻辭衆耆儒，（湯潛庵、汪鈍翁、毛西河、尤悔庵、朱竹垞、潘次耕諸公。）鄭重操徽纆。晨星漸零落，繼起踵其跡。（萬季野、姜西溟諸公。）茸城王司農，史稿彙鐫刻。羣材搜擇富，四紀歲月歷。至尊勞睿覧，煌煌下令敕。史裁麤可觀，未殫才學識。詔令重纂脩，諸臣秉正直。君雖鄉貢士，公卿並側席。延訪入史局，衆指推巨擘。常啓金匱繘，鉅典共紬繹。兹事誠大難，一字判淑慝。談遷彪固後，曄壽共標格。廬陵追前蹤，餘子難為役。發凡及起例，詎敢肆胸臆。有明三百年，大事貴綜覈。文皇逼金川，靖難昭順逆。忠義藉表揚，誣謬需删革。（《從亡隨筆》《致身録》之類。）土木蹶乘輿，立君奠中國。奪門陷于王，厲階首徐石。大禮議興獻，君臣逞剛愎。尊親人子心，奈何稱皇伯。（稱孝宗為皇伯考，則大統中絶矣。）言官予廷杖，不死遭竄謫。婦寺持太阿，三案亂白黑。遂令鎮撫獄，填積忠毅骼。天怒人復怨，秦晋熾蛾賊。國步既板蕩，思陵殉社稷。中外死節臣，決脰如飲食。勸忠自興朝，闡幽待史册。此皆關法戒，予奪嚴剖析。君本嗜學人，食鷄欲千蹠。素聞南董良，紀事能核實。為語諸同館，要須慎筆墨。野乘防虚無，實録更決擇。一語違寸心，人禍連鬼責。努力報聖明，千秋光載籍。

八月十六夜集耕石寓齋得袖字
圓景如昨宵，乍昏吐遥岫。歡言赴嘉招，同心並蘭臭。小山紛木石，長筵雜飣餖。户小避卷波，戲劇聊射覆。滔蕩從吾適，寓言入悠謬。西墻寒光動，俄頃白於晝。樛枝影垂蛟，驚巢鵲翻鷇。佳節雖浪擲，（中秋夜同人宴集，予以事未赴。）良會喜重覯。惟時頓八紘，網羅到巖竇。四郊鳳麟遊，千里騄駬驟。我本漫浪人，蹤跡侣猿狖。偶作離山雲，夢寐懷橘柚。妄動戒拂頤，无咎卜井甃。還期同羣彦，扶掖啓蒙霿。夜久河影斜，嚴更送殘漏。涼露寂無聲，涓涓濕襟袖。

詠史
搏虎不旋踵，斷蛇不易腕。陳蕃與竇武，協力誅奄宦。密謀貴通神，迅撃尚走電。而何露章奏，誖慢同戲玩。喋血滿掖庭，劫后遷别殿。成敗判頃刻，受禍緣不斷。别有注訓流，倉卒昧成算。除姦伏戎兵（上三句，一作唐代注訓流，除姦昧成算。倉卒伏戎兵），遽召甘露變。冘豫固敗國，躁妄亦罹患。邪正雖殊途，遇事同瞀亂。緬懷平勃謀，深交有成見。

其二
氣節人本根，推激禍所伏。東漢顧厨輩，標榜興大獄。骸骼填牢户，肢體被三木。排撃由閹豎，流毒遍士族。諸賢既云亡，王室亦日蹙。危言操褒貶，夫豈國家福。惟時申屠蟠，因桑以為屋。絶跡梁碭間，超然出榮辱。黨禍後代興，貞行誰能續。雲際冥冥鴻，千秋仰高躅。

山中雜興
我本山中人，但識山中事。猿狖作比鄰，雲木關寤寐。晞髮當初陽，濯足臨水次。地險心神夷，巖壑每平視。行止豈豫謀，興到隨所寄。山村酒新熟，頽然取一醉。

其二
山鳥亦求侣，山麛亦念羣。山居久寂漠，懷我素心人。素心在遠道，雲路難相親。欲寄三秀草，無由致殷勤。臨風默惆悵，倚樹望歸雲。

其三
有客城中來，儀容自舉舉。憐我山野人，應接寡言語。勸我讀詩書，略識堯與禹。方今風教盛，珪璋滿文府。多謝嘉客言，賦質本樸魯。鴉鵲占吉凶，草木識寒暑。歷日且不觀，焉能辨今古。

其四
山田雖犖确，耕芸須及早。餉黍連婦豎，勤劬藉庸保。灌畦疏澗泉，殺草朽辛蓼。涼風翼新苗，油油顔色好。力作苟不虧，西成獲所寶。吾生亦人情，勞力營一飽。過足復何須，轉使胸襟擾。

其五
風雨嵐氣合，濛濛昏林樹。今晨天宇高，欲往遥村去。微風清布衣，積淤濕草屨。丁丁樵斧聲，杳杳溪南路。洑流阻前行，悵望雲生處。

其六
雷雨動浹旬，枯朽蒸芝菌。欲拾煙霧跡，攜筐越脩畛。林紆莖徐生，峯轉路猶引。聊遂藿食謀，匪慕達人隱。前途滅行蹤，空林竄麚麇。

題錢訥生卬須圖
雲路天茫茫，空江波漫漫。渡頭爭利涉，乘此舟航便。舟航豈不便，輕涉匪我願。我友期未來，佇立垂楊岸。

經徂徕山懷古
徂徠勢連延，嵐嶺如走馬。亭云梁父間，兹山實匹亞。緬懷躬耕人，抱犢卧林野。作詩紀聖德，衮鉞判匪假。羣小謗焰騰，含冤在泉下。三復明復言，憤激何為者。

答曹謙齋見贈並題詩稿
燕臺復會合，念君尚垂翅。如逢任西華，綀裳而葛帔。遇蹇維心亨，嶽嶽秉道氣。恐我違素衷，苟且厠微位。初衣受緇塵，林壑抱慚愧。箴規豈偶然，猶存古人誼。感君意綢繆，書之藏篋笥。願與白鷗羣，洗心兩無累。

其二
雅鄭誰復分，正聲日以熄。鏤刻非不工，性情漸乖隔。之子慕韺咸，憲章在古昔。寂寥成連琴，海水相蕩激。所守苟不移，道在終有識。聽曲賞其真，藉爾鳴盛德。遇合俟時命，憂樂匪通塞。他年咏猗那，輝光耀邦國。

同館諸公送予南還分賦吴中故跡予得雅宜山即以志别
林居夙所耽，偶作塵海客。應接喪本真，眷焉念泉石。雅宜面鍾吾，瘦削見山脊。境深松自寒，壑阻流逾湜。當年履吉翁，於此布吟席。藻雅雖云亡，澗户仍在昔。言辭文翰侣，行就薜蘿宅。去去訪娜如，（一名娜如山。）一笻亂山碧。

舟行寶應高郵間書觸目
舟過八寶田，直下秦郵路。盂湖連氾光，陂形總非故。斷續失堤岸，雰靄合煙霧。人家濤浪中，屋宇隱隱露。高地存丁男，十室九顛僕。充腹仰草根，栖身雜野鶩。愁霖始凛秋，積潦歷寒冱。下流倘宣泄，淊淊自東注。曾聞丘濬言，海口疏宜預。天災實流行，人事豈終誤。舟行偶觸目，儒生匪借箸。風利指蕪城，更向蒼茫去。

月夜泛舟太湖
短棹出胥口，放眼忽渺漫。暮景四野合，圓月升雲端。微微流遠目，隱隱吐煙鬟。浩歌聲激越，撃汰弄潺湲。身在冰壺中，心骨俱清寒。魚龍靜夜出，跋浪生洄瀾。送我助長風，舟疾如飛翰。平生苦結轖，頓覺胸懷寬。此時探歷心，已上高峯間。

暘塢
山形如玦環，聚族成村塢。東向受初陽，和風滿林莽。人家藝花竹，傍湖業網罟。嫁娶不出村，禮讓成賓主。世氛日囂喧，隔水風偏古。我行訪林屋，失道遵枉渚。居人知我至，相邀具鷄黍。地僻多遠心，情真寡浮語。把卷懷前哲，（談蔡九逵、秦存古詩。）臨風久延佇。

石公山
青螺點蒼波，登陟忽巒岫。山石備萬形，變態各奔凑。荒幻理所無，俶詭境罕覯。造物費鎸鑱，用力幾莫就。亭臺嵌巖阿，因地成締構。風衖一罅天，歸雲百尺竇。石公與石姥，峙立分左右。我來秋已深，遥林熟橘柚。問齋饌伊蒲，隨目觀衆皺。夜留來鶴（亭名。）巔，霜寒伴猿狖。

林屋洞
洞天名幽虚，禹書閟靈藏。三門會一穴，玲瓏斲天匠。蟻進連蛇行，始窄漸空曠。堂房位廣深，鐘磬列形相。金庭玉柱間，石芝許供餉。俯睇凝雲煙，仰聽翻波浪。南行通羅浮，西指達巴閬。石門忽半掩，塵蹤此蔽障。天工弄狡獪，仙凡劃相望。境深路轉賖，志專神豈喪。誓將葆我真，仙籍終可訪。一笑對左神，名山尚無恙。

雨宿包山寺
暮雨湖上來，青林忽然匿。名山依約間，寒鐘引遊屐。冒雨越溪橋，言入化人宅。山僧少禮數，相見如舊識。導我上齋閣，為我换巾幘。款款接笑語，渾忘主與客。暝煙積窗户，濕翠寒几席。夜久滅見聞，紙帳空堂寂。魂夢亦孤清，一燈耿虚壁。

自包山至羅漢寺
乍離師子窟，言指應真寺。淙潺越脩澗，虚無挹空翠。紅樹初綴霜，秋林轉多媚。古墳鬱松楸，豐碑尚堪識。如何姦諛骨，而使名山愧。（有黄潛善賜塋。）路轉逢祇林，昔時布金地。五百總一身，形骸貴捐棄。慈鳥無凡聲，幽花有閒意。老僧不誦經，食罷且耽睡。欲問維摩詰，超然脱文字。

明月灣
明月照九土，一灣擅嘉名。斯義何所取，境地應空明。居人淳古風，種樹兼力耕。鷄犬多靜意，兒童息喧爭。聲名非所知，況慕簪與纓。見我生客來，耳目俱相驚。願爾毋相驚，我亦同爾情。來探山水窟，心浄形骸輕。還期明月夜，領此冰壺清。

毛公壇
龍威竊禹書，天地無大文。劉根長緑毛，遺世如垢氛。林屋雖隔凡，仙壇匪迷津。當年煉丹時，矢志凝不紛。積此萬古心，委蜕在白雲。一念苟退悔，何方可輕身。寄言學仙者，采藥還養真。行當從毛公，更思窮左神。

縹緲峯
高峯七十二，縹緲稱獨尊。拔起湖波間，半嶺雲煙屯。登頓到絶頂，岋嶫身堪蹲。上窺蒼浪界，下洞虚無根。三州落眼底，隱見分涯垠。遥遥道場山，一髮留青痕。長風忽然來，驚濤互吐吞。虚巖勢飛動，疑逐洪流奔。我心慕遠遊，何由悵神魂。便思驂青鸞，逍遥上崑侖。

消夏灣
山坳形灣環，湖漘與之準。六月無炎威，徑深地虚牝。荒王此消夏，涼氣到衾枕。世遠散雲煙，跡廢成畦畛。居民事耕鑿，餘業課茶筍。蠢者為魚蠻，揚帆拾蛤蜃。我行已後時，寒風自凄緊。荻花遍秋雪，荷香失殘粉。何當長夏來，葛衣試新袗。靜坐悟榮落，露下觀朝槿。

大小龍渚
老龍化為石，雄視黿與龜。（二山。）何年卧湖波，夭矯難騰飛。從以小龍子，蜿蜿形躨跜。樹木産石罅，歲久成樛枝。爪角俯煙浪，鬐鬣摇雰霏。土人來伐樵，面目俱黔黧。尋幽偶相遇，詫我能忘疲。境危接引斷，路滅窮探稀。多謝伐樵者，窮薄輕崯崎。我心同石頑，等視險與夷。未能遊石蛇，愧負山靈期。（以日晚未及遊。）

黿山神女祠
石黿瞰湖濱，厥形取維肖。出水何蹒跚，昂首更雄虣。上有神女祠，代遠失位號。靈旗輕飄翻，野鳥晚啅噪。神光離合間，依稀見玉貌。侍從何娉婷，珠璫總年少。神弦已無聞，秋成聊賽報。我心何所祈，無煩擲杯珓。朗吟韋公詩，九歌有遺調。明當乞靈風，送我湖上棹。

寄袁生質中
旅寓百城樓，虚窗納莽蒼。（上聲。）放懷論羣書，起予賴吾黨。艱深理阻絶，會悟忽開朗。主人敬愛客，朋駕時亦枉。琴尊上扁舟，明河采菰蔣。節序過輕雲，風雪走塵坱。聚首忘歡會，别後覺惘惘。回首南天雲，湖鄉成夢想。

其二
讀書貴精專，所重非飣餖。譬諸植嘉木，培根枝自茂。又如服良藥，積久效迺奏。吾子英妙年，性喜探藝囿。流目得大意，遊心少疑竇。惟恐近涉獵，誇多以為富。好學在深思，片言亦窮究。德鄰既磋磨，經師況指授。（張賓王同學。）豐年俟他時，子今且耕耨。

古詩三章寄吕松坪方伯
廩秋倏言别，乃在由拳里。鳳羽悵分飛，萬里從兹始。驄馬赴平羌，陳臬向邊鄙。予亦辭菰蘆，索米遊燕市。金臺望雍州，一氣向西指。浮雲從空來，或者經弱水。丈夫輕形骸，詎在接綦履。寸心兩無違，天末尺有咫。

其二
君本忠孝家，馭下能煦育。繡衣念赭衣，唯恐一路哭。撫綏貴順情，一羊戒九牧。既憂民力疲，亦懼先人辱。循行騰惠聲，簡在及遠服。出布三晋政，和風到茅屋。心清諒不回，任重難自足。唐堯有遺風，還期化邦俗。

其三
憶昔定交初，作合緣文字。磁石能引鐵，相感以一氣。命訂先公詩，星芒垂五緯。還傳投贈篇，家學能不墜。勉我立脩名，勸我敦古誼。召辱豈無階，履榮應有地。感君意纏綿，藏之在篋笥。欲報金玉音，區區莫由致。臨風緘書札，願附雙飛翅。

懷趙意林聞將來京師
西溪寒香國，往者共沿泝。人在雲英中，迷花不知處。泉聲清心魂，嵐翠留杖屨。别來將十年，曉夢散無據。君廬仍養拙，我衣未蒙涴。何時吹南雲，來向幽燕住。同羣易為悰，無悶或可庶。把晤話前因，神往冰霜路。

其二
君家富藏書，七略收已衆。弟兄相師友，挟册每吟誦。匪誇浩博名，亦藉經世用。聞君將束装，遠道騎白鳳。攜書萬卷餘，牛車亦為重。得深蔀已徹，心公客還共。行當往借讀，胸襟洗塵霿。弦歌同餘清，聊以忘屢空。

宗經
宗經抉其心，言文行乃遠。軌嵞非一轍，作述義歸顯。不知始何人，立心尚乖舛。采掇羅新言，志荒入抵讕。艱深文淺陋，務華根必鏟。璧方珪轉員，上履下斯冕。黑風飄鬼國，龍伯共遊衍。況逢登高呼，應者首俱俛。體要思古人，至味在彝典。西流日滔滔，逝波何日返。

寄陳少章（時七十初度。）
人生不讀書，目不知聖賢。人生多讀書，矻矻窮歲年。先生嗜汲古，脩綆投淵泉。經史暨子集，馳驟兼漁畋。掇腴棄糟魄，得要忘蹄筌。圭璧聚文府，輝光到山川。戰勝貌自肥，理足天能全。至今年七十，放眼羲黄前。

其二
少歲尊高名，大賢之所許。（湯文正公。）後聞重色養，循陔采蘭荰。蘿屋四五椽，曾不蔽風雨。此中大有人，車過身頻俯。予慚失業徒，夙昔通縞紵。邇從京洛遊，悠悠悵脩阻。窮經違樸學，禔躬乏宗主。何時返南國，從君酌今古。

題溪山清遠圖
吴興好溪山，清泠復平遠。人家住冰壺，桑陰散鷄犬。何處鷗波亭，閒雲自舒卷。

挽蔣靜存太史
同譜三百餘，惟君最年少。英氣溢眉宇，高懷發長嘯。胸中有不然，振臂頭屢掉。男兒生世間，赤手搏虎豹。前途萬餘里，騰趠自許到。古鼎歊雲煙，大圭重廊廟。而胡瓊樹枝，霜風忽摧撓。閶闔高無極，冥冥那能叫。

其二
祖德本貽謀，纂承竟無據。忠厚可綿延，胡為舍之去。寡妻哭向天，歲月淚中度。後起已有人，保抱尚童孺。他年讀父書，為期正遲莫。人生重好脩，耽道若馳騖。守軌倘脆折，斯增君子懼。脩短亦偶然，年命聽諸數。不悔嗜善心，顔子其可庶。

遣興
鄰樹散初榮，空庭藹餘緑。枝間小鳥鳴，清音愛晨旭。靜坐觀物化，新機往而復。吾心適無事，閒展道書讀。炫長斯見短，希榮乃得辱。入世戒有為，養性在無欲。窗外響松風，茶鐺煮初熟。

詠桃花源
建德國可遊，送者自厓反。桃花洞可尋，問津人自罕。莊生本寓言，彭澤意隱顯。境在天地間，匪近亦匪遠。蓬壺渺難即，跬步轉堪踐。玉沙與瑶草，仙跡常在眼。寸心泯營競，動履俱夷坦。誰云魏晋後，三古終難挽。詎使武陵源，千春只遥緬。

題五同會圖
有明孝宗代，衆正聚斗杓。升庸健（劉。）與遷，（謝。）抑塞張（綵。）並焦。（芳。）高天麗景慶，鳳林息鴟鴞。吾鄉多達人，接跡登螭坳。文定掌秩宗，（吴公原博。）文恪貳銓曹。（王公濟之。）李公少常伯，（世賢。）陳公糾羣寮。（玉汝。）吴公司冏卿，（禹疇。）相與連軫鑣。同時既同郡，同朝傍雲霄。志同道又同，節概何清翛。拜揚各承弼，退食相招邀。琴酒雜談宴，經史供厨庖。命工繪五同，林壑齊逍遥。聚散安可常，存沒隨所遭。孝宗乘龍馭，鸑鷟無安巢。鬼蜮盗魁柄，主張惟豎刁。五公漸淪喪，世風日惛怓。于今三百年，事往馳風飆。五家俱清門，興謝殊同條。畫卷半散軼，沉埋委蓬蒿。冏卿有賢裔，寄跡江之皋。述祖仰德業，懷舊欽賢豪。楚弓楚人得，什襲藏錦綢。先代靈爽存，呵護自前朝。遠道寄示我，珍重英瓊瑶。披圖見前型，老成鬢蕭騷。上以覘廟堂，國步區聾昭。下以卜家運，世澤分榮凋。古道今漸澌，波流或滔滔。安得五君子，如岳聳岧嶢。一洗脂韋風，為時勵頑澆。

黄昆圃先生招集看菊
秋深天宇空，氣肅萬物潔。高齋有餘英，留此霜下傑。哲匠喜幽芬，嘉招當令節。仿佛洛下翁，杖履聚耆耋。末坐綴後生，鬢髮欲成雪。對花靜忘言，白雲共怡悦。時暮易為感，慮淡罕所闕。落英真可餐，心跡兩清絶。

其二
南方藝佳菊，風格比高士。北地滿町畦，紛紜漫紅紫。主人有真賞，羅致輕千里。根荄既遠來，土壤亦遷徙。一朝風露下，集此殊方美。生平愛才心，移之到佳卉。所好物自歸，夢寐通彼此。此意誰復同，臨風悵無已。

其三
酒半展畫圖，先民結良會。茶陵聚羣賢，（展李西涯看菊圖。）風流解冠帶。我鄕六七公，（吴匏庵、王守溪、陳玉汝、李世賢諸公。）人文此為最。客同西園盛，花重柴桑愛。龍鸞奮明廷，冰雪見清裁。把卷緬曩哲，撫時仰前輩。菊仍往日花，交豈今人態。珍重歲寒心，晞髮塵埃外。

將之定州涉水作
急流衝平沙，驚浪劇奔馬。行人謀截流，紛紛滿田野。深溝幾滅頂，淺渡亦没踝。使者猶濡軌，僕從俱苟且。方懷濟物心，敢視同土苴。彼哉獸役人，縱己胡為者。

觀龍興寺大佛像（真定縣。）
中山古雄郡，傑閣入雲際。佛像與閣齊，七丈人仰跂。鑄像始開皇，成於大唐帝。金銅百萬斤，天家豈論費。朱邪逞干戈，鑿毁十之二。後周不佞佛，銷鎔代金幣。宋帝復舊觀，後王世無替。徼福千年仍，布金萬里蔇。疏觀歷代碑，林立雄贔屭。宣揚象教力，周孔莫與儷。一心遍恒河，彈指救萬類。塵劫永不磨，仗此大智慧。嘗聞佛氏教，執着乃為累。觀空超無無，計功或惉懘。吾生勞行役，聊此息履屝。踏閣瞻龍舄，放眼睇幽薊。冥捜真可追，曠然豁胸次。落日欲銜山，流光餘紫翠。

將之磁州一路所見如故鄉風物
滏州沃衍地，彌望皆原田。平畦間阡術，微波遶淪漣。雨餘小水鳴，決決流清川。荇藻帶摇漾，菱芡絲沿緣。翻空下白鷺，浮水來烏犍。數枝紅蓼花，當風媚嫣然。宛如湖鄉景，不見逾三年。倏忽縈寸心，飛度䱐溪煙。此行將王事，役役驅鞍韉。耕釣夙所業，未暇全其天。故林付夢寐，悵悒涼風前。

扁鵲墓
蕩蕩蕩陰里，荒荒扁鵲塋。積此終古恨，草生不復青。當年活人多，到處留令名。活人轉見殺，忌者爭相傾。毋怪後世醫，庸庸保其生。

望蘇門山懷古
漸車過衛河，沿緣淇水澳。緬懷泛松舟，空聞詠菉竹。遥遥蘇門山，蒼蒼入吾目。浟浟百泉源，淙淙下飛瀑。晋人高隱處，潔身抱幽獨。嘯臺鸞鳳聲，逌然振虚谷。不隨阮公狂，忍見嵇生僇。後賢闢山堂，（孫徵君奇逢。）躬耕寡所欲。任俠氣已除，學道心靡足。兩朝卻徵聘，百年老薖軸。清風接軌軫，千秋兩黄鵠。斯人不可招，山林誰抱犢。悵望空躇蹰，征車催轉轂。

渡黄河之滎澤懷古
銀潢從天來，萬古河流黄。無風浪自涌，入耳驚雷硠。一艑峨峨下，破空馳帆檣。截流徑飛渡，雲山指滎陽。昔時角兩雄，廣武古戰場。險要據成皋，勝敗爭敖倉。豎子竟成名，英雄許誰當。嗣宗雖狂論，其氣慨以慷。王霸今安存，濁流但湯湯。前期駐隞城，日晚煙蒼茫。

為夢堂司馬題虎山夜泊圖
昔年訪梅花，崦西泛舴艋。泬寥山水窟，夜永煙霜冷。幽香浄心懷，孤鶴時一警。自從羈日下，此景付沉冥。忽披冰雪卷，清氣歸溟涬。酌月虎山橋，微光上東嶺。山水憺娛人，慮靜何煩屏。因之憶舊遊，夢魂落煙艇。

閲囚籍有感
報囚當秋月，囚籍何紛紜。貪盗與淫殺，一一乖常倫。咎繇有餘怒，唐帝無哀憐。何為郅隆代，干紀多莠民。閲實故其罪，鍛煉或非真。太寬失刑憲，太密防銜冤。死中求一生，全憑寸心仁。求生百不得，此心庶可捫。那敢恃聰察，視人如鷄豚。取快祗一時，應計子與孫。願體三刺意，毋虧聖人恩。

觀舞劍
廣庭家無譯，冷焰照四壁。利劍露鋒刃，壯夫岸巾幘。忽然奮袖舞，驀爾向空挌。應節符進止，輕身肆騰擲。退步想七縱，曲踊異三百。（陌。）回旋走雙輪，開闔張八翼。颯颯冰華飛，疊疊銀濤激。梨雲散高天，蓮花耀重帟。晶熒電光閃，蕭摵霜飙逼。叢射截利矢，羣搦斷長戟。撃柱鏗有聲，斫地騞留跡。疾來素練奔，徐罷流虹匿。斂翮落妖鳥，破膽驚鬼蜮。遥睇目並眩，迫視舌俱齚。神勇覩自合，趫捷聞在昔。猿公授奇人，莊子説前席。宋意笑慶卿，沛公仗項伯。大言天外倚，絶伎筵前得。撫時際黄炎，柔遠靖蠻貊。不頓純鈎芒，祗衛君子德。豈重三尺兵，並輕萬人敵。干羽舞廷階，永使苗民格。

歸愚詩鈔卷七　五言古詩
别亡妻墓
白衣白髮翁，來祭亡妻墓。麥飯澆山泉，生平此饜飫。汝魄依尊章，眷屬時相聚。我老方遠行，征軺赴長路。眷焉不忍别，欲去屢瞻顧。我心餘愴怳，恐汝常不寤。回首望高原，愁雲滿深樹。去去天一涯，魂夢難飛度。我生復幾何，崦嵫景將暮。百歲歸其居，行與汝重遇。

送周迂村南歸
京華人海中，役役總名利。君家獨超然，孤雲不受制。冠蓋斷酬接，冰雪入夢寐。采詩百餘篇，囊中已不匱。來既無所因，去亦無所繫。半載共晨夕，一朝遽分袂。離别易增感，垂老心尤悸。誰謂丈夫别，竟與兒女異。登車即天涯，會合難預計。佇立望征塵，浮雲杳無際。

哀愚民效白太傅體
吾吴禮讓俗，胡然逞凶虣。無食訴長官，面縛乞平糶。長官怒赫然，敲撲如賊盗。愚民忘分義，烏鴉亂叫譟。千百為一羣，厥勢同聚嘯。大吏捕曹惡，草疏上陳告。若輩當誅夷，迅疾不待教。至今蚩蚩魂，昏寐永無覺。追泝無食由，此事足悲悼。吴民百萬家，待食在商棹。轉粟楚蜀間，屯積遍涯澳。商利權奇贏，民利實釜竈。彼此兩相須，歉歲補凋耗。不知何人斯，建議與衆拗。常平博虚名，商屯竟一掃。譬如水無源，立涸看流潦。三吴既紛爭，兩浙亦召鬧。腹枵輕國法，燕雀化鷹鷂。誰非斯人徒，而忍刈蓬藋。方今籌東南，民食此最要。安民在通商，利倍商遠到。粟多價自平，賑荒有成效。今皇見萬里，威惠及夷獠。聽言如轉圓，因勢利以導。起敝重救急，飲食先學校。霜雪回春温，下土陰雨膏。請看無知民，回心慕忠孝。

奉敕書貞觀政要後
論治漢文後，唐文皇繼諸。一弛而一張，文武道並須。聽諫受戇直，用人斥佞諛。貞觀近三代，斯言諒非虚。雖少雎麟德，已臻平治謨。吴兢輯政要，勒成十卷書。宣宗書屏風，小康得令譽。紀綱垂後代，詎云補區區。準之等金鏡，握之運乾樞。我皇膺圖籙，上布軒與虞。一心念民瘼，午夜猶勤劬。秉燭披往籍，作範同盤盂。戒偏中乃從，棄駁純斯趨。還期弼直者，俞哉兼咈吁。勿俾魏鄭公，擅聲貞觀初。

奉敕題牟益搗衣圖用謝惠連韻
秋氣入庭户，節序將人催。叢叢綻瘦菊，瑟瑟飛古槐。彼美念遠人，於悒不敢啼。涼風尋幽幔，明月厭空閨。同心兩無忤，素手各相攜。開笥檢舊服，把杵下閒階。仿佛女嬃砧，音響凄以哀。更為裁紈綺，錦字密緘題。畫師寫閑靜，共望征夫歸。未知别後體，還稱故時衣。貞心既已傳，生面若為開。聊詠東山詩，愜當誰云非。

題齊次風少宗伯台山讀禮著書圖
麻衣掩荒廬，地在赤城麓。僂步攜苴杖，灑血漬苫蓐。痛心何怙人，銜哀向誰告。遺澤把父書，古禮究喪服。呼籲動鬼神，吊唁感麛鹿。想象楢溪旁，春草或未緑。俄傳天語至，資爾舊講讀。平世無欲情，編校即空谷。況當逾小祥，堂斧已堅築。但期經史光，勿限歲月促。報命殫肅恭，訂古啓椷櫝。戴記觀會通，成周審經曲。班史核是非，西京綜紀録。漢魏暨有唐，注疏殊種族。途岐無兩是，道合有同宿。是時窮陰閉，風雪僵竹木。四山噤鳥雀，大地斷樵牧。瓊臺沒層顛，石梁凍飛瀑。獨有素冠人，虚堂秉明燭。千行細鈎纂，十指忘皴瘃。既久卷軸成，封函達書局。垂為不刊業，酉山光煒煜。帝曰爾南來，綏爾以茀祿。前輩寫作圖，（帥蘭皋前輩。）苦心傳尺幅。取意不取形，意到理自足。子孝永不忘，君恩久彌渥。敬告為子臣，倫行慎相勗。

送家松友孝廉南歸四章
秋氣滿寥廓，木葉千林飛。之子動離心，慨焉賦旋歸。日夕共談討，半載相因依。一朝遽分袂，值此霜露滋。遠别本傷神，更逢年老時。因思後晤遥，倍覺離情悲。

其二
枝葉泝本根，科名同譜籍。況當意氣合，形骸久不隔。省愆並箴規，履道互補益。情隨周旋深，業以歲時積。葆真勵自今，結念緬在昔。共守歲寒心，青青看竹柏。

其三
今年試春官，未采藍田玉。予抱慚恧懷，東坡失方叔。子獨安義命，冲然守虚谷。鉅以纖造基，遠由邇展轂。行將圖後效，歸去搜敝簏。試探未滿心，宵長秉明燭。

其四
輕帆下潞河，計日歸衡門。循陔賦采蘭，調膳潔芳蓀。長筵羅子姓，寒月逾春温。始知天倫樂，不數三公尊。顧我猶匏繫，索居而離羣。夢魂不言勞，飛度吴江濆。

寧郡王招集東園看菊
賢王夙愛士，嘉招赴東園。東園足野趣，曲折成邱樊。秋高吐清芬，佳菊盈庭軒。先時閟精英，及兹霜露寒。本非繁華質，不爭艷陽天。花兼人共淡，境與心俱閒。主賓靜相對，幽契憺無言。所珍匪蘭肴，落英良可餐。

其二
月令記黄華，後世紛五色。逸韻偕豐容，種族分南北。於今盛海洋，敷榮島間國。造化呈殊形，職貢歸有德。園中備羅列，玉篆標題額。扶傾插楥本，浥潤資泉脉。人遊獻平邸，轉似柴桑宅。所好自歸懷，物我終不隔。

其三
命工繪作圖，抽思匯成譜。圖以寫形神，譜尤備枚數。譬諸傳氏族，韋杜天尺五。寒燠稽四時，墳埴辨九土。順性還其天，集菀自我主。席間細把玩，語妙同揮麈。因譜驗花叢，印合匪誇詡。歡餘晚風清，夕陽散郊墅。

食豆粥
連朝缺糧粒，土竈煮豆粥。頗近田家味，取足充我腹。奴子心不然，見之起慚恧。謂我為達官，二品重章服。縱無五鼎養，何妨饜粱肉。自奉同監門，曷以處童僕。我為奴子言，爾勿輕麥菽。用物戒暴殄，節性澹嗜欲。撫時況艱虞，慨焉起頻蹙。連年山左荒，齊魯一路哭。掘草剝樹皮，形狀如鳩鵠。夫婦兩相棄，兒女無處鬻。人肉上砧俎，骸胔烏鳶啄。江浙米告無，商販停舸舳。一石三兩餘，炊煙稀茅（一作蔀）屋。民愚聚鴉噪，官刑斷蛇蝮。聖心遍撫綏，衆未安邦族。況今大金川，連營極巴蜀。地險重駐防，兵多急輸粟。運糧上青天，後者受刑剭。軍中枵腹徒，僵仆填坑谷。我曹得安飽，撫躬愧竊祿。雖非蕪蔞亭，意味近淳樸。方今奢汰者，珍味窮水陸。下箸直萬錢，縱恣越邊幅。非分嬰網羅，得禍一何速。我今自食貧，庶免覆公餗。奴子聞我言，侈念頓消縮。主人古性情，塵海抱幽獨。口腹遜他人，安恬遠鴆毒。我儕免饑餒，何敢萌貪黷。歡言慰奴子，從兹享清福。食苦亦得甘，俯仰無不足。何以佐饔飧，作羹芼杞菊。

贈劉給事蘭谷
宛陵負正氣，立身恥娿匼。事君無隱心，勿欺始能犯。主德慎初終，人言辨側譣。持謙斯受益，防僞先屏讇。兩疏載史宬，天下服其敢。平居諧友朋，温潤同琬琰。荏苒笑柔木，巉絕别崖广。藝林重韻語，羣推造古澹。詩外事正多，毋以風華掩。

呈陳體齋師
我師如松柏，秉性獨且正。温温就子舍，辭氣悉退屏。偘偘立中朝，議論矢恭敬。邪正審用人，治忽關立政。責難兼格心，敢恃意氣盛。諫草不復留，欲彰我后聖。生平喜詠詩，風旨别雅鄭。仿佛秦中吟，傳寫民利病。何當達九重，遠照代金鏡。

題松雲聽梵圖集聖教序字
雲寒松復深，半嶺積空翠。心靜多遠聞，境閒息凡慮。幽巖流禪音，煙中藏古寺。想象東阿王，吾山聞梵貝。有聲得湛寂，無相謝智慧。松耶與雲耶，不礙空明地。還期浄聞根，更超無上義。（「吾山」，《漢書》讀「魚山」。）

憶故山披雲花藏汲雲諸浄室
硯山山下路，水石涵孤清。籬落掩映間，一路開禪扃。種梅滿晴雪，人號梅花僧。不須焚妙香，微風散寒英。我來坐林下，相對惟目成。目成心更醉，一醉何時醒。自從别故山，幾載勞吾形。誰寄江南枝，空對冰霜凝。林花應笑我，負兹草堂靈。忽忽付夢寐，縈繞孤煙青。倘逢老尊宿，話舊寒雲汀。

回車嶺
雲煙仙人宫，鸞鳳仙人馬。安得從之遊，度嶺如廣野。此心平險夷，迴駕胡為者。

白雲洞
黄山雲作海，泰山雲出洞。為霖本無心，澤物及蠕動。悠然復還山，惟藏乃能用。

仙人橋
仙人空中行，何須石梁度。其下萬丈深，猿鶴亦迴步。輕身倘能過，真與仙人遇。

到家述懷
主恩天共覆，詔許歸鄉土。嗟予厠中朝，慚如腹背羽。年衰庸以昏，疾作𧮭而窳。一朝攜輕裝，旋里仍環堵。江湖同日月，夢寐依君父。惴惴集木心，寧間出與處。圃荒且荷鋤，按區藝蘅荰。興高探林泉，隨在攜朋侣。生平慎飲冰，所重尤苟取。薄植防化茅，高鳥肯啄腐。晚節倍守初，老去猶處女。

謹挽定安親王四章
前遭國母喪，今聞親王逝。至尊重神傷，早朝輟臨御。林居傳消息，驚定淚交注。臣民總惶惕，德行況曾傅。相聚三春秋，一别何由晤。日下望茫茫，老病難旋赴。唯祈夢魂中，得與神明遇。

其二
賢王數間平，好古與樂善。王心慕古賢，文行夙黽勉。憶當趨朝時，（丁卯夏日，上命上書房入侍講讀。）入侍天所遣。觀禮鏡齊明，汲古綆防短。朝嬰而夕側，采納到拙蹇。深沉或未足，天真並已罕。而胡二豎侵，上藥莫能斡。幸有文華存，選樓共遥緬。

其三
去年承恩歸，蒙王賦詩送。禮文倍殷勤，藻采耐吟誦。詎意天上雲，覆被到菰葑。還家誇里閭，傳觀五色鳳。於今詩空存，開篋付悲痛。相期復重過，藝術待磨礱。（詩意謂德潛祝皇上五十萬壽，重會合也。）斯言竟成虚，回憶恍如夢。

其四
在昔輔導時，詩文互披覧。文期理疏達，詩貴味古澹。所忌入晦盲，途徑趨僻險。經時進御前，聖人首頻頷。日月照萬方，星芒亦難掩。龍種已有孫，襲爵異分陝。他日付雕鐫，會見光琬琰。

投聖恩寺夜宿還元閣
自我覊春明，名山付夢寐。今來名山中，依依如宿契。夕陽淡湖波，遥林迎紫氣。老僧認容顔，茶話尚堪記。白髮無可增，素衣喜不漬。入夜宿高閣，松濤響清吹。骨冷神亦寒，偃卧添襆被。醒聞鐘梵聲，泠泠落空際。心跡兩無著，何者為身世。行當析塵塵，了此第一義。

病中作
卧病憎夜長，望辰如望赦。及辰復纏綿，忽忽又昏夜。水火戰陰陽，年老吁可怕。此中豈有鬼，韓公亦謾罵。平日不慎攝，臨事空驚詫。人生有始終，百年祗傳舍。童子無可呼，門人勿行詐。靜心以俟之，悠悠付元化。

經七里瀨謁嚴先生祠
亂峯束清流，千折景明麗。先生棲其間，遊釣適我意。故人為天子，何與狂奴事。三公亦浮雲，惡有一諫議。范史空矜張，所重祿與位。我來謁古祠，清風披薜荔。仰視箕潁心，冥鴻想天際。釣臺留遺蹤，崚嶒俛無地。下視舟行客，茫茫總名利。

自七里瀨至烏石灘作
玄英宅已遥，釣臺尚堪攬。輕帆入清湍，漾漾風微颭。江狹千曲紆，山逼兩涯斂。沙明礫可拾，翠映波疑染。鷗鷺各為羣，眠立雪分點。戍柝傳喧喧，津鼓聞紞紞。峯合路欲窮，境轉仍瀲灧。篙師與灘爭，利便忘夷險。一折復一灘，撇捩服其敢。怪禽啼叢木，炊煙上崖广。無營景俱恬，有得意彌慊。建德昔名邦，雲外指黮黕。長吟懷謝公，今古同所感。

紫陽山謁朱子祠
昔年子朱子，讀書紫陽峯。肩承程周緒，孔孟日再中。致君本誠正，樂道隨窮通。邪正不兩立，宵小羣相攻。占遁守恬退，行藏斷諸衷。至今小山名，仰止如華嵩。我來講學地，瞻拜攄虔恭。自慚讀公書，理境猶未融。研摩干祿學，缺略反已功。行當勵耄年，還思鼓衰慵。

自梁下至潛口作
東風掃積陰，天許遊名山。輕身上籃輿，屈折尋溪灣。村村放桃花，含笑何嫣然。籬落散鷄犬，蔀屋動炊煙。是時土膏潤，舉趾來中田。三農有好懷，相見開歡顔。語言未盡通，指趣依約間。具言歲時和，兼逢長官賢。覩此風俗淳，愈念民依艱。行行赴潛口，處處翻濤瀾。地與人名符，退藏義所安。前途失平坦，遥指千煙鬟。

自潛口行三十里宿山家
一路灘聲迎，一路灘聲送。紆迴入亂山，崎嶇步難縱。嵐嶺四圍合，罅隙疑引縫。境轉心目開，仍見天宇空。平疇花竹間，人家業耕種。漲滿筏急流，溪喧碓常動。前行日下舂，四野煙光重。野猿發哀吟，驚禽起奇哢。橋斷涉水行，融和已消凍。行行投山家，蘿屋傍巖洞。遇我如故人，摘蔬饋清供。靜坐憶所經，一燈恍如夢。

度石砧嶺
谷深沸淙潺，山亂圍合沓。緣山臨無際，注目氣先讋。徑仄趾不受，石礙頂欲壓。覓路穿高雲，盤盤百千級。同行肩難並，後進履防躡。磴危碎石支，沙崩古槎接。亦知垂堂戒，尋幽願深入。到頂身屢疲，趨下目轉睫。半途不退悔，逾險終寧帖。寄語學道人，用志慎毋怯。

浴湯泉
清泉孕丹砂，嘉名著巖壑。陰陽燮温涼，大造司橐鑰。養晦明夷同，交融既濟若。盈以蘊其美，虚以出其惡。能盈復能虚，終古常不涸。予懷矢日新，潔躬在疏㵸。氣蒸雲上浮，性定流不躍。物生厭清寒，我心忌熏灼。惟兹中和德，調劑無偏著。願言滌塵煩，清心契冲漠。

慈光寺懷普門和尚
黄山亘古來，吟咏始太白。蒙茸氣鬱盤，奇奥未探歷。後賢踵事者，面目略能識。前明普門師，遠道來滇僰。馴擾豺虎心，追躡猿鳥跡。積誠通人天，九重召前席。慈寧疊賚予，敕建香林域。一心役百靈，到處剪荆棘。巖壑獻奇巧，高深遍笻屐。盡洩兩大閟，造化難愛惜。乃知空門中，具此大願力。移之衛孔周，經世多擘畫。往事感塵沙，（兩毁於火。）清名重今昔。一覩木蓮花，令人念遺澤。

發慈光一路經老人峯緣天都峯趾過斷凡橋上木梯至文殊院宿
欲窮升仙境，言别金仙宅。取徑傍嶮巇，穿松入蒙密。盤盤路忽高，十步三憩息。巖深谷虚牝，澗瀉泉噴激。經過老人峯，傴僂似迎客。峨峨陟橫雲，境界頓開闢。沿緣天都趾，仰睇蓮花菂。崖裂容一人，磴仄礙雙屐。扶掖憑山僧，駏蛩勢難隻。尻高首偏下，穿洞行匍匐。入井復出井，牽綆用全力。支木接斷橋，梯空上危壁。（中斷。）到頂地平坦，舊締化人域。千峯總圍抱，一氣周羃䍥。造化理所無，到者人方識。辛苦苟未經，奇快何由得。彌勒許同龕，留此桑下跡。

天都峯
黄山天下奇，天都峯之特。絶地九百仞，陡下如斧劈。勢疑塞高空，體許鎮地脉。四面總换形，不改性正直。無心拔衆上，衆自莫敢敵。通體斷寸膚，萬石怒分坼。虬枝蟠千年，蒼蘚積五色。石室開曠朗，甘泉流罅隙。或云仙人都，軒轅此遊息。浮丘與容成，飛行無留跡。斯理果不誣，長生歸有德。胡為學仙人，空聞煉金石。

登蓮華峯
天公弄狡獪，産兹石芙蓉。外瓣疊攢簇，中窾環玲瓏。始進本曠如，漸高體難容。緣莖上千級，穿孔攀百重。梁危俯懸流，梯接凌虚空。屈伸抱崖石，絶壁難支笻。四體失所司，目眩心冲冲。力盡到巔頂，四顧風雲通。左右指江海，一氣冥濛中。始知黟山峯，華嶽爭長雄。豈惟藕如船，笑問昌黎翁。

下百步雲梯過蓮華溝穿鰲魚洞作
山轉路滅沒，險逾川中棧。斗然遇雲崖，直下足難踐。已累百步梯，誰數九折坂。探奇志勇猛，前進不敢嬾。氣銳力副之，崎嶇亦平坦。迴合望欲迷，凹凸勢莫鏟。行過蓮花溝，一綫蛇蜿蜿。是日雲煙凝，四望失𡾰嵼。策恐支虚沙，足防滑蒼蘚。高步躋危岡，怪偉忽在眼。有境窺門垣，無底入甑甗。呀呷疑吞人，僂行敢驕蹇。漸穿巨鰲腹，神定體幾痯。飛鳥斷蹤跡，樵者見亦罕。行當逢容成，丹臺路匪遠。（過此為煉丹臺。）

登獅子峯望石筍矼
奇巖摶象形，雄踞高嶾嶙。發興登其巔，餘勇賈未窘。後顧氣混茫，前瞻境虚牝。到眼驚喜並，荒幻見石筍。刺天攢千戟，迸地出萬菌。破碎互相糅，逼迮遞徐引。覩此靈奇質，衆類覺窘蠢。物象隨人名，俚俗半堪哂。鬼工險莫加，天匠巧欲盡。而胡六六峯，轉使嘉名隱。跡高人莫知，箕潁樂肥遁。維時罡風來，壑谷吼聲殷。愜心願少延，佇足防未穩。下阪屢迴矚，眷戀猶不忍。

登始信峯
峭峯斗然裂，下瞰無底淵。危杠支斷厓，偃松兩厓連。攀松度危杠，直造峯之巔。定空（庵名。）留丈室，鳥巢此棲禪。平視五供峯，仙掌疑擎天。俯視散花塢，四序春芊綿。仰視石筍矼，萬株立我前。收攬有獨得，分取人無權。境界到始信，難向塵中傳。何當偕白猿，高枕峯頭眠。

憩雲外峯趾度數嶺至皮篷（以杉皮為篷。）
我從雲中來，又尋雲外路。稍稍憩雲根，盤盤跼微步。黯黯穿荒榛，喧喧聞瀑布。山花媚遊人，徑仄不暇顧。少焉逢坦夷，短笻且停駐。迴瞻峯頭雲，是我經行處。澗泉趨正絶，涉水濕芒屨。何來午鐘聲，星星空際度。撥雲問香林，葱鬱娑羅樹。山僧松圓孫，（耕厓係程孟陽後人。）猶餘詩人趣。相遇不言禪，默默得靜悟。前行逐孤雲，更向巉巖去。

陽明書院
觀人取大節，疵類在所捐。魯公篤忠貞，成仁重丘山。豈以二氏學，苛責俾無完。峨峨文成公，出身當險艱。瀕死觸逆奄，決機禽叛藩。一戰平八寨，餘威讋羣蠻。忠可貫金石，力能靖烽煙。至今中天閣，（書院名。）英風留几筵。柰因良知學，多口交詆讕。吠影旋吠聲，童昏狂且顛。持論貴平允，出入毋黨偏。公應悔講學，衆應戒求全。術業縱未純，建豎終不刓。寄語陵轢人，甚勿逞諓諓。

宿大佛寺有述
誰將五丁力，開巖成堂皇。鑿石肖古佛，形倍鄋■〔⿰㒼阝〕長。見者悚然驚，委體投空王。我來晚棲宿，齋鉢分餘糧。相接有老僧，自云來楚疆。少歲嘗從軍，曾受刀箭創。垂老投佛門，拜經十五霜。聞言感精誠，苦行貴有常。夜深宿僧寮，一燈耿孤光。殷殷梵放聲，夢寐俱清涼。明當陟雲表，回首空蒼茫。

度滕公嶺（同行者葉君義山，析塵、質瞿二上人。）
昔度平靖關，高嶺半煙霧。今上滕公嶺，巔頂不知處。十步三憩息，拄杖屢回顧。峯變陰晴雲，林雜古今樹。諸山四迴環，未午疑日暮。崖傾向人落，磔裂勢欲怒。路半力已疲，境轉氣仍怖。老我攀藤行，山僧入雲呼。力窮終陟岡，度險得坦步。石屋無一人，惟留白雲住。遥遥山外山，疊疊馬奔注。款語問山僧，何處天台路。僧言汝堅心，應真行可遇。天台路在前，只須驀直去。

度萬年寺後嶺穿林涉澗緣岡逾嶺二十餘里至石梁
出雲復入雲，度嶺還上嶺。遥山千圍合，環抱下疑井。跼步恥後怯，鼓勇赴前猛。涉澗流方激，穿林光欲暝。是時秋氣高，萬樹微霜凝。丹砂間點漆，錯雜類文錦。遊目奇已過，醉心趣旋領。輕身降平陂，横從辨畦町。覓徑得荒庵，（萬松庵。）叩門乞苦茗。迴憶攀陟餘，險夷變俄頃。前聞輕雷聲，殷殷路脩永。行將度石梁，漸入仙人境。

石梁觀瀑
巨靈用全力，兩涯忽分斷。放出三白龍，夭矯互鬥戰。莫窮水之源，直下急於箭。巨石不容水，水怒力逾悍。水石兩相爭，倒躍勢撇漩。如傾萬斛珠，噴灑濺崖岸。匯合赴一門，迅疾激雷電。俯看奔駻馬，仰睇挂匹練。久坐心骨寒，乍驚耳目眩。石梁跨穹窿，劍脊險逾棧。猿鳥亦回蹤，客子敢輕竄。過此逢仙真，堪使凡骨换。雲裳許裁服，芝草當餐飯。津逮有何人，渺焉悵雲漢。

瓊臺望雙闕
山形如缺瓜，峨峨倚天半。插根清泠淵，陡削天匠鏟。欲上無梯級，鳥路懸一綫。行人緣綫升，有足不敢健。猿挂憑攀藤，蝸旋疑陟棧。終焉上層巔，攬奇遂初願。兩峯劃然開，雙闕峙對面。宛如龍門鑿，亦似伊闕斷。放眼千青螺，重重裹峭蒨。此中列仙人，蹤跡多變幻。寸心果精堅，鶴駕行可見。何處天姥峯，夢魂餘眷戀。

寒巖
突兀萬仞岡，一獅踞其頂。狰獰欲搏人，象犀勢俱屏。（旁有石象、石犀。）寒山昔宴坐，三年等俄頃。至今蟠膝處，石上留餘影。虹梁跨彎環，下視氣深迥。横飛瀑如練，倒挂藤疑綆。晴空蓄風雷，白晝幻昏冥。人生塵土胸，到此庶一醒。野猿時嘯羣，孤鶴忽聞警。試讀寒山詩，清言發深省。（朱夫子謂寒山詩有唐人道不到處。）

過金地嶺記所遇
層巒千迴折，陡下忽平坦。洄洄松根泉，蒼蒼坡間蘚。藉蘚挹泉流，酌取泠然善。何來一老僧，龐眉手自撚。問僧年幾何，行將三大衍。（年百四十。）示我養生方，無為順仰俛。忘身並忘心，數自莫能管。大藥在偶逢，苓术肖龜犬。服之屏營為，亦足壯關鍵。熊經與鳥申，古語術空緬。最下煉金石，伐性適自殄。語罷超然行，忽近旋忽遠。我欲往求之，雲路迷深淺。

宿八叉路
晚投八叉路，歸鳥同棲止。村店滿風沙，村民半人鬼。蓋茅仍見天，土墻欲頽圮。迎客有病翁，看人多野豕。蕎麥屑作糧，連村無粒米。問渠何以然，未答先流涕。下相黄河濱，四年三大水。禾苗無半存，廬舍蕩如洗。此間稍高亢，猶存舊鄉里。幸逢天子聖，賑貸得不死。即死已後時，感恩入骨髓。聞言黯然悲，天災何由弭。空懷利濟心，無術救傾否。草具進晚餐，勞人易充餒。土銼聊偃息，夢落荒寒裏。聞鷄復長征，又見車塵起。

題蔣文肅畫茄為梁冢宰
收回畎畝身，園蔬解藝蒔。白莧榮夏初，紫茄長夏季。相逢畫圖中，華與實俱備。纍纍露下垂，澹澹風前媚。寫自南沙公，頗得趙昌秘。仿佛睹豳風，細及瓜壺類。從知調燮人，不忘田家味。哂彼何曾徒，空然恣豪貴。

過南旺懷古
成祖昔遷都，天庾重輓漕。乃命宋大夫，（禮。）治水藉利導。窮年勞人力，金錢屢凋耗。會通河未成，水源失領要。南來艱高仰，北去阻淤淖。大夫心焦勞，曷以稱明詔。老儒有白瑛，建議如燭照。議開汶水源，百里費穿鑿。一水從中來，汩汩復浩浩。兩股忽平分，人力合天巧。向南引糧艘，注北達倉窌。大夫相形勢，草疏乃入告。英主從老謀，浮論誰敢撓。此實萬世利，成跡留崖澳。熙朝重豐功，五等隆位號。（賜瑛伯爵。）布衣易冕服，沉淪忽有耀。功德苟澤物，沒世猶食報。我從神京回，蹤跡憑一棹。風利不得泊，末由親廟貌。允念輸輓勞，慨焉付憑吊。

泲水舟中作
登程幾兩月，途路祗及半。石尤阻於先，時泊運河畔。版牐繼中阻，一水忽分斷。啓閉有程期，牐吏之所擅。比於瀧吏尊，前去阻無算。終日守船窗，瞀瞀錯昏旦。去家已半載，時序幾遷换。眠食懷鄕園，曠邈隔禹甸。無田乏糧粒，緩急仰親串。祖墓夢寐中，魚菽何由薦。鄉園亦念我，情辭若聞見。童稚望我歸，竹馬索戲玩。姬人望我歸，加餐久未勸。朋舊望我歸，離索共惋歎。諸生待我來，疑義須剖判。卉木待我來，乾土資溉灌。兩地交寸心，縈懷屢回旋。相彼羣飛鳥，瞬息越天漢。無由往從之，仰焉起欣羡。

歸愚詩鈔卷八　七言古詩（長短句附。）
琵琶引贈仇青蒼
古來琵琶妙手誰第一，段師指授（一作壓服）康崑崙。杜彬皮弦亦絶技，對山慷慨稱入神。又聞樂工查八十，縵纓黄袴遊侯門。二百年來誰繼起，仇生青蒼今快士。興酣振袖撥檀槽，一曲清音動人耳。棖棖忽奏陳隋聲，聲聲脆滑春鶯鳴。乍如十三女兒調俊舌，又疑明珠萬顆迸出玻璃瓶。急弦幽咽音迫促，緩弦掩抑更相續。宫中恍奏後庭花，馬上疑彈夜遊曲。停聲轉軸調忽高，弦危語切何嘈嘈。將軍臨陣驄馬驕，鏦錚鐵騎揮短刀。途窮矢盡鼓聲死，啾啾新鬼啼荒郊。劃然一響收捍撥，豪情十丈胸中發。自言壯歲嘗從軍，瀚海長驅肆馳突。劍鍔分開漠北雲，馬蹄蹋破陰山雪。邊關曲調醉中彈，萬里征人暗流血。歸來被褐老江干，零落棲遲二十年。常對西風搔短髮，更思射虎向藍田。鬱輪袍曲君休製，徼倖功名衆所憐（一作世上功名好是閑）。

景陽鐘歌
老龍觺觺蟠秋草，草根蟪蛄吊昏曉。摩挲猶識永明年，銀泥幾見乾坤老。端門鼓漏隔宫闈，夢暖香濃曉不知。殿角星殘聲乍響，景陽樓上畫眉時。雲龍門開移廟主，從此蒲牢卧紺宇。何似銅仙辭漢宫，迴望咸陽淚如雨。

題黄宣畫魚障子（萬曆時人。）
黄宣畫魚得名勝國時，于今猶傳畫魚障。尋尺之間分島嶼，滚滚波濤起寒漲。千魚萬魚集堂上，小魚遊泳隨風浪，大魚獨立勢倔强。想當經營時，天趣妙入神。走筆埽絹素，欻忽開金鱗。亦復工遠勢，沙平雲淡纖毫分。漁翁小艇楚江岸，美人竹竿淇水濱。又疑積石既鑿龍門通，水勢直趨滄海東。赤鲤已趁洪濤風，震電燁燁行虚空，騰身直上成飛龍。古來屈伸變化數伊吕，莘渭奮跡還相同。人生局束良可恥，汩沒泥沙為貪餌。縱遊宜入滄波中，勿復噞喁戀沼沚。收圖忽卷雲濤堆，匹綃隱隱生風雷。

濟南雙忠祠（祀巡按御史長洲宋公、歷下知縣韓公。）
大軍向南下，屯聚攻危城。雲梯攀躡爭先登，陣雲壓城城欲崩。御史率縣令，奮義抗强敵。殺馬食民，民不忍食。裹瘡吮血列防衛，援絶兵殘勢危急。是時日色無晶光，天地黯慘飛嚴霜。御史登城望闕拜，稱臣萬死無以報陛下，一身誓與城俱亡。須臾城隅陷，被執志不屈。大聲呵叱如震霆，面受刀傷漬殷血。冲天烈焰骸骼銷，原軫歸元竟空説。兩公同日死，騎箕遊昊穹。握拳透爪追英風，邦人立廟崇雙忠，神之來兮雲旗紅。嗚呼！千秋享祀歷城下，以愧為人臣而懷二心者。

閲三朝要典
熹廟御極頽乾綱，疏遠保傅親貂璫。茄花委鬼互糾結，薰天勢焰何披猖。守原之問史貶斥，況令婦寺紊朝常。顧命老臣半誅戮，朝衣血裹投圜墙。清流白馬禍更慘，一網盡矣空巖廊。顛倒是非著穢史，手翻三案詞侜張。詞云挺撃陷國戚，追論可灼誣先皇。移宫噦鸞肆迫脅，康妃八妹奔蒼黄。更云筆削繼孔聖，大書特書明王章。永為人臣不忠戒，冠以御製文煌煌。黨與秉筆亂忠佞，（顧秉謙、黄立極、馮銓等。）霾閉日月無精光。同文館獄畫黨籍，元祐君子遭摧戕。二蔡二惇恣兒戲，竟使二帝幽窮荒。此書千古同繆戾，力鉏忠耿扶姦强。從來事往有定論，青蠅白璧終顯彰。刑餘死骨斲身後，正士祀典脩烝嘗。所惜國本既剝喪，再傳宗社旋淪亡。小人勿用著聖訓，承家開國須周防。

張鐵橋畫鷹
鐵橋道人性疾惡，慣寫蒼鷹露奇狀。金眸閃爍爪拳鐵，猛氣稜稜出紙上。空堂孑立形軒然，百鳥驚飛不敢颺。陰山九月天雨雪，林木槎枒凍欲折。此時翻空入雲去，萬里高天灑毛血。胡為斂翼棲枯枝，掉頸刷羽乖雄飛。從知畫師有深意，要令鷙鳥藏霜威。草間狐兔不足撃，健翮且漫橫空馳。君不見鵂鹨梟鳥多惡聲，封狼破鏡時從横。會須使汝食其肉，一洗宇宙歸澄清，坐看麒麟鸞鳳來明廷。

七夕詞
金風驅暑停紈扇，皓月舒波淡銀漢。聞説天家好别離，雙星此夕才相見。誰家新婦駐華軒，珠幰遥從隔巷看。誰家少婦嬌夫婿，綵縷縈鍼帶月穿。曝衣樓畔螢光濕，漏轉更深月華没。漫喜蜘蛛與巧絲，還憐烏鵲通靈匹。别有秦川竇氏妻，秋宵織錦坐蘭閨。三更無寐看牛女，腸斷空房烏夜啼。

憂旱
春秋特書六月雨，六月不雨真天災。況今五月至六月，千里赤地人民哀。版田确确苗不活，租牛戽水牛蹄脱。溝渠熯乾河底裂，農夫盡叫人力竭。

其二
冥冥曉霧迷高空，氛靄如同月逢晦。倏忽驕陽勢炎赫，雲師雨師竟何在。有司祈禱心勞攘，火焚蜥蜴同暴尪。誰能精誠格昊蒼，甘霖大沛歌時康。

其三
富家遏糴閉倉囷，愚民不靖聲喧呼。傳聞越邦亦亢旱，民情物力同艱虞。賤子三旬九得食，無田轉復憂稼穡。憂時為歌雲漢詩，仰天歌罷長太息。

平雲閣觀朱璧畫天神像歌
古來人物畫手誰最優，後有道子前虎頭。世間紛紛傳贋本，變眩今古唯朱繇。崑山朱璧繼吴顧，能工帝釋天人流。嘗從傑閣畫神像，墨黮粉黕窮雕鎪。森羅布散滿墙壁，長廊黯慘風颼颼。衣裳肅穆拱玉簡，冠冕秀發垂珠旒。或挾長矢挽銅努，或披重鎧操蛇矛。或穿旁脇撑六臂，或裂手掌開雙眸。驅使罔象，鞭策虎彪。左驂文狸，右騎青虯。飛龍躨跜，肥遺同遊。風馬隆隆，雲旗悠悠。𧥄𧥄齾齾，扶輪挾輈。别隊簇擁千貔貅，考録鬼魅聲喧啾。腰間纍纍懸髑髏，變態什伯從冥搜。或云有客來嵩丘，坐卧三日觀不休。臨摹十幅筆力遒，倏忽四合陰雲稠。雷轟電掣神鬼愁，天公下取人難收。從知不許傳佗州，巋然畫壁神彩留，世遠永無剝蝕憂。六丁呵護司諸幽，畫與高閣同千秋。

題顧且庵畫竹
且庵畫竹枝，見竹不見畫。淇園千畝藏胸中，揮掃但覺腕底快。沈生展畫圖，見畫如見竹。虚中强項故依然，對此可以療我俗。滿堂蕭颯枝從橫，葉葉盡帶風雨聲。知君久通篆籀法，不向尺寸摹其形。時無巨眼精賞識，十年浪走名難成。寫將幾幅鵝溪絹，付與時人論重輕。

愁霖歎
陰氣凝結鵂鶹鳴，連旬霪雨如盆傾。河渠泛溢決堤岸，平疇新秧沒强半。吴民比歲罹天災，叩頭神座聲悲哀，仰視不見痴雲開。

其二
聞説郊原兩龍鬭，煉石誰能補天漏。八荒四野無陽曦，乘船便可行中逵。富家米貴漸遏糴，窮檐瘦男多菜色，濕雲壓甑斷朝食。

觀打魚行
鱄䱐門外稱水鄉，今年水漲流湯湯。田疇漂沒水畜盛，多魚何必占豐穰。漁舟連翩破空入，喧聒聲如亂鵝鴨。四圍設網中鳴榔，挺叉齊向船頭立。江湖有路難潛逃，羣鱗未死神暗泣。須臾收網動盈萬，萬人鼓舞千人看。輕舠滿載堆如銀，雪白花光雙目眩。近來魚價如泥賤，洲渚團聚來稗販。剖魚納鹽入魚腹，血色殷紅染沙岸。中有金鯉魚，尾赤雷火燒。失水偶遭罟罶制，厥勢猶欲興波濤。雖未成龍有神氣，勸君莫漫揮霜刀。將錢買魚付湍瀨，潎波如風去何快。前途祝汝慎出入，禍患更須防意外。過河從古泣枯魚，威鳳祥麟盡可虞。危機到處皆碪俎，愁煞神龍遇豫且。

鬼車
夜寒慘澹陰風呼，長天咿嚘疑訓狐。乍東乍西無定響，倏斷倏續行空虚。一聲初起衆聲應，似有萬鬼同悲歔。家人聞聲滅燈火，掩耳且勿驚童雛。蠻奴拍手嗾犬吠，羣犬狂叫奔街衢。或云妖鳥鬼部領，滿車載鬼雲端趨。車中鬼眼運鬼手，下瞰鷄鶩殘其軀。或云此物最荒怪，兩翼十首形容殊。當年天狗斷一首，至今頸血猶糢糊。淋漓一滴濺華屋，高門大宅應焚如。世間無物比陰毒，但所過處思驅除。吾生疾惡性最猛，擬抽砮矢彎雕弧。玄雲漫天暗如漆，何從覓影行誅鉏。夜深飛鳴勢轉盛，欲挾鬼族遊清都。妖麽莫漫矜得意，東方會見升金烏。

于清端公紀績圖
其一　赤壁校射
大江東來鼓餘怒，舊是周郎用兵處。我公校武坐廣場，士卒鐃歌咏朱鷺。兩手滿月開雕弧，黄閒三發中百步。分曹決勝氣概雄，掀髯一飲金罍空。吏民觀者爭踴躍，公乎毋乃天神同。時平尚宜講威武，況復滇海交傳烽。不似詞人酹江月，一尊看卷千堆雪。

其二　市肆微行
金陵帝王州，繁華甲諸郡。莠民雜其間，姦宄日豪横。長官唯營私，有罪何暇問。公來迅疾行雷霆，强梁惡少難藏形。巨魁投竄餘譴責，兒童婦女稱神明。公從何處得蹤跡，傳説市肆常微行。戟門晨開喧角吹，驄馬行來衆人避。愚民爭看真青天，咄咄如聞詫奇事。白鬚赬顔一老翁，前宵共飲屠沽中。

送魏昭士還寧都
耕廡子，乃居金精之山，翠微之峯。吾聞高峯可望不可到，天半削出青芙蓉。前朝闔室避寇亂，鑿雲披霧家其中。神州沉淪亂梟鏡，獨有此地無兵戎。伯叔季子文章伯，稽古窮年抱遺册。置身萬仞蒼山巔，放眼還嫌九州窄。鶴書徵召不肯來，南山之南北山北。歲在龍蛇喪老成，後賢繼起今耆碩。耕廡子，乃從金精之山、翠微之峯入吴市。當時曾寓闔閭城，兩鬢枯蓬一彈指。文社詩壇半已荒，酒徒畫史還餘幾。末路相知託少年，輸心傾倒竟誰是。余本江湖漫浪人，相逢握手專諸里。酒酣為爾歌窮途，聞者掉頭並充耳。九月霜露降，河橋官柳疏。征車落莫歸寧都，故山猿鶴相吟呼。磨丹漬墨傳家學，高卧雲峯好著書。

錢武肅王鐵券歌
錢塘錢氏王家孫，忠懿以後為齊民。家藏乾寧舊鐵券，精采奪目光彌新。自言先世曾避賊，亂離棄擲江之濆。漁人網魚得古鐵，有如周鼎出泗濱。裔孫换歸十斛米，世世什襲稱家珍。文云皇帝嘉賚汝，官汝太尉兼諸軍。誅宏殺昌蕩渠寇，捍衛王室崇殊勳。恕汝九死子三死，長河泰華國永存。欽哉汝鏐其敬聽，領示天下文云云。從來事往祗陳跡，唐家事業同煙雲。吴越四傳旋納土，至今臨安宫闕皆成塵。我來浙西訪古跡，錢王寂莫留荒墳。昔聞山林裹錦繡，今見壞道眠麒麟。表忠舊觀亦頽廢，斷碣剝蝕叢荆榛。隆隆霸業竟何在，惟有銘功鏤版傳千春。子孫奕世念祖德，無忝忠孝承清門。

刈麥行
前年麥田三尺水，去年麥田半枯死。今年二麥俱有秋，高下黄雲遍千里。磨鐮霍霍割上塲，婦子打曬田家忙。紛紛落磑白於雪，瓦甑時聞餅餌香。老農食罷吞聲哭，三年乍見今年熟。

鷄樹歌為顧嗣宗賦
陶齋坐我鷄樹下，擘箋命作鷄樹歌。横空無力盤硬語，敢繼北海銘娑羅。君家何年有此樹，詢諸故老歲已多。老人大父孩幼日，已見合抱迴交柯。托根相傳炎宋代，屢遭兵燹神撝訶。直枝參天接雲霧，樛幹俯地緣煙蘿。童童青蓋蔭數畝，空際不見行羲娥。耳邊時聞雷雨作，樹外仍覺天晴和。花開遠近透香氣，恍疑天畔飛曼陀。纍纍結實供采摘，手潔乍喜新揉搓。孫枝於今亦拔地，蘢葱密葉榮前坡。主人齋閣搆其下，盤桓仿佛軸與薖。時招賓朋共觴酌，餖飣鮭菜烹桑鵝。軒窗陰沉醉朝雨，濃緑掩映朱顔酡。千年之樹吾所羡，坐閲時世驚流波。摩挲老幹三太息，此身自訝同蓬科。

焦山古鼎歌
焦山如蠃江面屯，金山對峙疑弟晜。金山千尋富樓觀，此間寶氣光乾坤。瘞鶴舊銘就磨滅，周宣古鼎今完存。枯木堂前古松下，遥見高座巍然蹲。刻劃贔屭夔魎態，藏伏饕餮蚩尤魂。雷回雲紜互鎔鑄，古篆倒挂釵脚痕。中云錫廷臣世惠，餘字撟舌喑難言。先王法物起恭敬，那敢漫用指掌捫。老僧為予説軼事，袁江（嚴相。）勢焰傾崑侖。金玉錦綺不足貴，載將彝器歸私門。神物不受權相辱，光氣黯慘雲渾渾。冰山摧崩目轉睫，此鼎仍復來祇園。永歸禪窟閲人世，鐘魚貝梵同曉昏。聞言稔知象教力，權姦赫奕何足論。是時夕陽落江面，江光煙霧相摩吞。驚風呼號神鬼怒，駴浪迅疾雷霆奔。回看寶鼎發光怪，歊雲直上騰天閽。

鑿冰行
月寒霜清水生骨，夜半膠粘厚盈尺。鳴金四野鳩壯丁，侵曉打冰雙足赤。白棓亂下河腹開，一片玻璃細分坼。大聲蒼崖崩巨石，小聲戈矛互舂撃。水深沒髁衣露肘，手足皴裂無人色。千筐萬筥來河干，納於凌（去。）陰成高山。瑣碎琮琤響寒玉，白龍鱗甲池中蟠。臘月上弦逢甲子，明年海物填街市。共指冰山十丈餘，金錢堆積應相似。晚天颯颯號霜風，朝來凍合馮夷宫。

客談燒山事甚詳詩以紀之
叢山合沓藏於菟，目睒舌諤常負隅。封狼猰貐連玄狐，醜類朋比甘為奴。食人白骨堆霜顱，下及麋鹿牛羊猪。倀魂蚩蚩效前驅，獵人蹶張堕雕弧。時當臘月風割膚，蕭蕭苦竹鳴黄蘆。四山草木僵不蘇，壯夫憤激忘其軀。火攻巢穴良可夫，始焉數點疑火珠。乍隱乍現光糢糊，忽看烈焰漫空虚。炎炎照耀千里餘，林神社鬼來獻諛。返風滅火大雨濡，山君咆哮走郊墟。血人於牙肆吞屠，上帝赫怒行天誅。祝融經天色純朱，彤幡赤纛翩絳旟。火龍蜿蜒火馬俱，巖焦谷爛驚斯須。榛莽灌櫟遭焚如，山精木魅潛逃逋。炮燖猛獸燔厥徒，存者竄伏黨與孤。兒童伸手編其鬚，往時猙獰安在乎。開闢險徑為坦塗，遠近寧貼無驚呼。除妖降祥理則符，麒麟騶虞世豈無。嗚呼，麒麟騶虞世豈無！

後鑿冰行
海氛既息海鮮盛，洋客販鮮輕性命。舳艫載冰入滄海，冰賈如金未能平。（去。）吴中窖户慣射利，歲歲藏冰互相慶。每當臘月河流堅，水面削平似明鏡。五更號令鳩窮民，赤脚層冰立難定。衝寒掊撃裂十指，入水支撑割雙脛。大聲驚破天吴宫，百丈鱗鱗河腹迸。岸旁觀者誰氏子，錦服狐裘氣豪横。歡呼拍手詫奇絶，水戰水嬉無此勝。吁嗟觀者何不仁，令我轉益憂心怲。半死换得青銅錢，忘軀謀食豈天性。至今窮民多夭札，存者紛紛軟脚病。民生所天重籽粒，海物何堪勞餖飣。安得百室歌阜成，小户家家飯盈甑。時開茅宇迎冬暄，不向冰淵陷泥濘。藏冰有制掌凌（去。）人，調燮陰陽準月令。

歲暮行
歲云暮矣增百憂，跳丸轉轂日月遒。終年學道成鹵莽，終歲著書俱謬悠。年過四十不得志，開口且莫談封侯。曾參殺人市有虎，聞者那復窮根由。射工伺影人所畏，他山攻玉吾何尤。丈夫懷抱在遠大，肯取將相酬恩讎。不然閑閑卧窮谷，春來黽勉攜耝耰。

蒜山守風
炮車雲起風威急，江聲號鳴江起立。打頭十丈浪花麤，倒激蒼崖半崖濕。帆檣爭向蒜山泊，獨上層嵐望寥廓。長江如龍互屈盤，金焦挺然列雙角。沙洲一抹晴雲横，蘆中何處炊煙生。天寒日落不成寐，卧聽金山粥鼓聲。

趙忠毅公（名南星。）鐵如意歌（為蔣半關賦。）
蔣侯購得鐵如意，銀絲鏤飾存款識。額圖太極八卦形，背列天垣斗星位。銘辭無多語詰屈，廉而不劌君子器。（銘詞。）流傳知自忠毅公，年月日與姓名備。維公生值桓靈朝，婦寺秉政同宣驕。紛紜鈎黨禍正慘，孟博繫獄訴咎繇。城狐社鼠不易去，悲歌撃節心憂焦。上方請劎空有志，唾壺敲缺真無聊。賢臣從古一網盡，遣禦魑魅投邊郊。邊草荒荒斷行跡，邊風蕭條邊月白。尚書振臂忽起舞，手持故物還拂拭。一揮天地欲低昂，想見鬚髯立如戟。賜環無詔來邊庭，萬里忠魂歸不得。陵谷變换廟鼎遷，尚書手澤今依然。光彩爛爛照四筵，鬼膽震懾那敢前。珊瑚二尺不足撃，指揮並勿談枯禪。蔣侯蔣侯知爾所寶在人不在物，要令忠義之氣垂千年。

墨驢行贈朱玉田
玉田畫驢工意不工似，筆所欲到神先行。張旭草書並神速，腕下頃刻寒風生。四蹄特特聳長耳，仰首欲向長空鳴。荒村蹴蹋殘月白，一鞭指點遥山横。吾聞玉田素得酒中趣，醉後揮毫有神助。邇來無處索酒嘗，貌出蹇驢非健步。昨朝醉酒寫作圖，淋漓潑墨還如故。君不見杜陵旅食京華春，騎驢每叩富兒門。詩人潦倒有如此，畫師沈淪何復云。願君勿畫千里馬，悠悠誰是知馬者。

黄山松歌（為翁霽堂作。）
古盎倏見盤虬龍，鱗甲剝落蒼苔封。蟉枝偃伏三尺許，豈是峨嵋頂上萬年不長孤生松。問松托根來何從，乃在黄山六六之奇峯。黄山山高接霄漢，古松連蜷挂巖畔。怒裂石罅斷土膏，日月光華潤枝幹。工人善錘鑿，長緪繫其軀。下縋俯絶澗，萬丈懸空虚。磊砢山骨巧斲破，一卷怪石連根株。遠從洞府最深處，千里移置幽人廬。空堂時有煙靄起，天都雲氣仿佛來庭隅。我對黄山松，想象黄山巔。浮丘與容成，雲際時往還。安得身騎白鹿蒼崖間，松肪食罷體輕舉，抗手羣峯迎列仙。

古銅章歌（為施一山考功賦。）
一室寶氣相騰旋，疑有鼎光高燭天。主人開囊出示古銅印，知自秦漢之時留人間。螭頭龜紐色斑駁，土蝕苔侵半欲落。小篆秦相文，破體垂垂挂釵脚。急就漢人製，馬上從横偶然作。風迴鸞鳳體軒翥，劍斫蛟鼉勢騰躍。别有紅文緑字形糢糊，如鐫非鐫鑿非鑿。上自公侯印，下及行軍符。牙門部曲别騎將，蠻夷邑長家丞俱。私家小印著名氏，星羅棋布人人殊。嬴顛劉蹶幾興敗，廟社鐘鏞竟安在。雲煙過眼十七朝，此印蒼涼閲人代。應有精靈永護持，歷遭塵劫常不壞。先生博物窮討蒐，嗜古以外無營求。靜坐齋閣觀衆妙，蒼然古色盈雙眸。左陳犠尊右敦牟，更列瓦泰連彝舟。閒將金薤細摩弄，留侯馬遷皆我儔。（中有留侯、太史公二印。）鴻文高隱師往哲，人與古印同千秋。

蔡將軍歌
名人龍，吴縣人。天啓壬戌進士，仕潯州守備。遇猺民亂，力戰死。子至中召死士入藤峽，俘其魁，縱火焚之，藤峽平。詔贈人龍遊撃將軍。
蔡侯人世飛將軍，身長九尺勇絶倫。左射右射開六鈞，上馬下馬舉百斤。生兒更似李亞子，一門驍勇非常人。時逢猺獞反藤峽，草木為屋山為門。猿猱出沒肆攫奪，青天白日誅平民。將軍奉詔入重地，膽大直欲通於身。十蕩十決勢莫敵，生鶻横入烏鴉羣。峽深路險援兵絶，漫山賊衆如蜂屯。將軍願死不願生，呼聲動天雙目瞋。伏劍血流體僵立，義憤上訴天為昏。郎君慟哭召死士，拔刀誓衆風雷奔。前驅遇賊氣欲吞，殺賊不異屠鷄豚。深入巢穴縛渠寇，揮刃刌膾何紛綸。餘黨拘攣夾砧斧，一火木石俱遭焚。掃清藤峽只旦夕，報主差足酬先臣。當年平播矺朝棟，史書劉綎昭殊勳。（楊應龍反播州，將軍劉綎討平之。朝棟，應龍子也。）將軍父子闕紀録，雖經贈爵終沈淪。敢告史右秉特筆，臣忠子孝光乾坤。

華陽令沈公殉節詩
公諱雲祚，太倉人。崇禎庚辰進士，授華陽令。張獻忠陷成都，駡賊死。王師平蜀後，幼子荀蔚作《蜀難紀略》上當事，備史官采擇，後公得崇祀云。
風塵暗王室，梟鏡戕蜀川。夔門已下如破竹，成都一髮千鈞懸。縣令告内江，（内江王係蜀王弟。）内江告蜀府。散金百萬，感激軍伍。忘身殺賊報天子，在天之靈仰列祖。不然疆場豕突玉石焚，為賊守財徒自苦。徙薪曲突謀不庸，賊兵蜂屯蟻聚來環攻，炮車奮撃摧崇墉。守陴奔竄四門陷，遠近烈焰天俱紅。是時神京適殘破，鼎湖龍去難攀從。街衢廛市盡膻穢，灰燼廟社移鐘鏞。兩地生靈盡塗炭，蜀都千里萬里不欲留兒童。血人於牙，談笑殺戮，吾生爾生族爾族。幽囚臣僚列枷杻，脅以刀鋸誘以祿。赫赫華陽公，嚙齒裂兩目。有口吞賊輩，豈肯食賊粟。呼聲未絶身首分，此日何人收骨肉。錦江之水帶血流，白日猶聞鬼神哭。彼蒼回殺氣，應運生聖人。命將斬旄頭，一劍清妖氛。兩川坦道無荆榛，破巢幸有完卵存。陳情當事達九閽，天子曰俞命爾史臣表忠烈，大書特書日月照耀懸高旻。嗚呼！千秋可配睢陽之齒常山舌，嗟爾降賊諸人草間活。

題湯式九畫像（光啓。）
遁軒豪蕩才不羈，唾棄珪組輕如泥。酒酣淋漓拔劍舞，四座閃爍生虹霓。中年作畫窮物態，花竹翎毛壓儕輩。生動還令西爽驚，（童西爽，雲間人。）蕭疏欲接南田派。（惲南田，毗陵人。）權門屏幛苦難求，貧士綃縑不辭繪。從此得名四十年，年光冉冉近華顛。盛名終古遭坎壈，卜居無室囊無錢。高人寂寞徒為爾，豪士頽唐亦可憐。披圖仿佛見顔色，白眼看天岸巾幘。當時激壯故依然，驥馬長鳴悲伏櫪。酒仙劍俠老畫師，後世聲名有人識。

送范一元秀才從軍甘肅
蘇臺置尊酒，送客此從征。霜林楓欲丹，秋動千山聲。吴山木葉向人落，邊境此時風雪惡。雪填阬谷馬不行，風割肌膚陣難斲。萬里之行君莫辭，將軍奉命西出師。燉煌嘉峪久屯戍，要需賓佐參戎機。銅籠伐鼓祁連下，旌旗飄翻蔽原野。軍中齊把緑沉槍，帳下爭騎珠勒馬。誰人抵掌共談兵，知是吴中一儒者。王師指日靖烽煙，備取長繩縛左賢。煩君奏捷草露布，佇看三日達甘泉。城南少婦心傷止，還役應歌杕杜篇。

題繁川春遠圖送費滋衡歸蜀省墓
春雲渺渺繁川路，萬里歸人此中去。澄江巴字向天迴，約略雲安郭邊樹。淮海飄零五十年，故鄉城邑尚依然。知君瞻拜松楸道，落日空山聞杜鵑。

石鼓歌
九天星精化為石，墜落平地三千霜。纍纍十鼓重琬琰，迄今太學森寒芒。籀文蝌蚪形仿佛，强尋跟肘推偏傍。車攻馬同建旄旐，東都氣象何焜煌。蛟龍觺觺牙角厲，羣靈荒忽驂鸞凰。字傳三百三十四，其餘齾缺難推詳。始從陳倉歷鳳翔，輦來燕京由靖康。飄零遷徙閲兵火，石刻直欲關興亡。周秦真跡多漫滅，穆滿馬磴傳荒唐。嶧山之碑遭野火，之罘片石付渺茫。中興獵碣獨無恙，成周昭代遥相望。神明鬼物永呵護，天應眷念岐西王。聖賢法物理不朽，豈以世遠淪滄桑。傳聞禹碑在岣嶁，紅文緑字垂琳琅。昌黎搜索不相遇，咨嗟涕淚流滂滂。後人尋山得蹤跡，恍惚雲際摩青蒼。安得移載置一處，皋益申甫陪同堂。方今聖皇崇道術，辟雍鐘鼓紛趨蹌。圜橋聽講日千計，何止觀者如堵墻。討蒐遺文補殘缺，驂騝趩𧾨煩校量。長楊從獵撰詞賦，敷陳功德追岐陽。自慚貧賤伏草莽，仰望無路排天閶。

後愁霖歎
前年赤地千餘里，去年三吴逢大水。今年霪雨仍不休，波濤滚滚通平疇，魚鱉出沒蛟龍遊。田家有麥刈不得，對此嗷嗷歎無食。

其二
吾家老屋墻垣圮，堂階泥深沒屐齒。中宵檐溜鳴奔湍，牀牀屋漏無時乾，風吹燈昏四壁寒。曉聞鄰家壓茅屋，風雨聲中一家哭。

其三
比歲柴荒賈無比，況今菜麥淹欲死。百斤三百青銅錢，鄉村日高無爨煙，窮艮忍饑伐林木。帶雨擔向豪家鬻，鬻之豪家爛魚肉。

狂歌行贈金蘊亭移居
丈夫不能馳騁疆場間，博取狀貌圖凌煙。便當雲卧避塵世，安能逐逐城市終日不得開心顔。之子少負封侯相，置身宛在青雲上。西之秦晋北幽燕，挾策常思干伯王。功名蹭蹬無所成，冷落微官氣凋喪。朝泛宛溪水，暮宿敬亭雲。乞錢不遇蘇司業，糴米誰過鄭廣文。歸來依舊栖吴門，日飲美酒顔微醺。耳語欲鄙程不識，射虎自詫飛將軍。酒酣耳熱吐高論，謬悠荒怪不顧驚人羣。年來每遭俗眼白，途窮四顧乾坤窄。大鵬甘與鷦䳛伍，騄駬翻隨駑駘跡。塵埃擾擾上鬚眉，壯志消磨竟何益。幡然便欲辭喧囂，卜宅江村弄泉石。白雲最深處，高卧林塘幽。垂綸釣魴鯉，荷笠騎耕牛。偶然興到著篇翰，寓言仿佛逍遥遊。雲霄萬里無夢寐，閒身分作坳堂舟。繄予僻處䱐水頭，東西相隔路阻脩。望而不見心懷愁，何當訪爾隨白鷗。相逢命酒但痛飲，狂歌直欲尋丹丘，握手一笑三千秋。

歸愚詩鈔卷九　七言古詩（長短句附。）
有酒行（懷宋介軒在曹縣，陳樹滋在端州。）
有酒且欲歌今夕，明月入户光華白。同向天涯照故人，把酒依稀見顔色。故人作客之何方，近者曹南遠炎荒。名場潦倒兩君子，當年意氣俱飛揚。介軒才調驚吾吴，豪興直欲傾江湖。相逢坐上每痛飲，酒酣拍手歌烏烏。雕鎪萬象怒真宰，要令片語人間無。青丘陳生吾畏友，胸中雲夢吞八九。落筆能爭造化功，巨靈神斧媧皇手。狂來脱帽向諸侯，萬歲千秋一杯酒。壯心未肯閒蒿萊，趿履同上昭王臺，會看詄蕩天門開。隋珠棄擲賤魚目，霜蹄蹙蹶慚駑駘。老大天邊作羈客，世人齪齪安得知其才。思君願君歸去來，何須橐筆隨鄒枚。此中唯可飲美酒，虚名於我何有哉。君不見李杜文章足千古，世間富貴俱塵埃。何當與爾坐明月，一曲狂歌酒百杯。

芙蓉映水歌和方蓂朔
江潭一夜飛清霜，芙蓉寂漠開寒塘。宛如美人對明鏡，碧空影裏涵紅妝。誰家少婦搴湘芷，見此躊躇暮愁起。遥天瑟瑟鯉魚風，剪斷紅芳落秋水。

今日行（集李實君玉洲草堂。）
今日何日會良友，玉洲草堂具區口。灘頭雪浪走垂虹，庭際春風動高柳。眼前俱是我輩客，跌宕情懷付杯酒。興酣豪翰飛不停，片語驚人壓曹偶。回思往事二十年，吴中哲匠推横山。竹垞先生鴛水至，招引文士登詞壇。霸才從横押强韻，紛披金薤垂琅玕。兩賢先後墓草宿，文星掩卻光芒寒。風流雲散欻轉睫，往往花月顔無歡。于今兩鬢星星出，豈意相逢復此日。前輩敦槃如夢寐，後生文雅堪追述。健筆疑揮巨靈斧，清泠似奏湘妃瑟。所憐蕉萃百不如，江湖索莫多愁疾。肘間係印輸達官，塞外立功慚戍卒。男兒半屬可憐人，雌伏雄飛竟難必。當筵月出流清光，春雲淡蕩隨風揚。中宵欲别不忍别，前路彼此愁茫茫。由來良會偶然耳，朋輩聚首難為常。萬事撥棄不儗道，為君泥飲傾壺觴。

魏傅巖畫墨竹歌
鄗南公子髯如戟，眼中無物氣無敵。醉餘揮筆掃竹枝，倏忽琅玕勢千尺。一叢新長成籜龍，亭亭直上捎青空。一叢澗畔忽斜出，寒梢俯地煙濛濛。一叢偃蹇穿石罅，蕭疏鳳尾摇清風。兩枝枯幹頭且童，勁節中斷如截葱。其後崇岡怪石各異態，千梢萬纛隨横從。乃知成竹在胸次，元氣入手人無功。自言北地寒威酷，只有黄沙少脩竹。平生愛竹如性命，借此豪端洗塵俗。披圖涼氣來滿堂，觀者動色神蒼茫。恍惚風雨黄陵鷓鴣語，令人咫尺遊瀟湘。

大風行（七月二十日。）
黑雲如潑墨，欻忽漫蒼穹。鬼神慘澹行虚空，天乃大雷電以風。狂風度江勢逾急，吹動江水江起立，長鯨老蛟神暗泣。須臾驟雨如盆傾，雨師風伯縱復横。齊軍萬弩射馬陵，屋瓦大震昆陽城。二儀清濁那能辨，羲娥停足不敢東西行。華屋傾，大木拔。城垣崩，帆檣折。沙户居民盡奔竄，頃刻性命隨魚鱉。我時寄跡江之皋，遠聽風雨連波濤。中宵屋漏數移榻，仿佛杜甫屋上卷卻三重茅。朝來神色惝恍不得定，剪紙欲把驚魂招。或言淮徐以南、維揚以北，千里同惡風，山豗谷涌不休息。長空飛鳥斷行跡，胡商賈客淚沾臆。百歲老人詫奇特，天意微茫詎能識。吾鄉卑濕稱水鄉，前年急雨秋禾傷。此番風暴可無恙，西成還許歌豐穰。不然寧可吾廬獨受破，把茅猶得遮垣墙。迢迢南望天一方，何時消息到我傍，對案欲飲還停觴。晚天陰雲復四合，仰望空際心茫茫。

月夜汲中𤅷泉（泉在江心石簰之側。）
浮玉山頭月光起，金波鱗鱗漾千里。微風不動水無聲，短棹直入空明裏。江心有泉名中泠，尋源何處窮冥冥。珠沫難逢窟穴秘，銅瓶深墜蛟龍驚。千層濁浪名泉出，一勺清寒徹肌骨。歸拾松枝活火煎，地爐已熟江中月。（月夜見珠沫起處，知是泉穴，然珠沫不常見也。）

得盧生景程書卻寄
三山古渡西津岸，忽得鯉魚長尺半。烹魚中有盧生書，言言勸我加餐飯。人生别離情日新，同心豈在長相見。賤子何以答綢繆，當食臨風倚增歎。朱方留滯薄寒初，故里伊人天一隅。多景樓頭向南望，白雲何處是姑蘇。

地震行
戊戌五月廿一日，秦中地吼如牛鳴。須臾震動數千里，砰訇恐是天根傾。臨洮鞏昌勢尤劇，雉堞圮壞無完城。伏羌郊外地迸裂，通渭城内山奔崩。人民廬井入九地，谿壑欻忽成丘陵。五臺呀然陷一角，（南五臺山。）下視千丈深冥冥。吾聞春秋記災異，聖人特筆昭創懲。山崩者二地震五，其事更異書無冰。唯時宗周弛綱紀，天遣災變相頻仍。方今聖皇位九五，經紀上下還清寧。滋液滲漉普煦育，熙熙萬類沾生成。如何方輿偶缺陷，三輔遠近紛震驚。野人不識造物意，叩首直欲排天扃。伯宗有問絳人對，乘縵撤樂非無憑。況聞秦隴歲不登，燉煌郡外方屯兵。

遊焦山作歌
昔年輕舟泝浮玉，（焦山舊名。）中流逆浪騰蛟鼉。同舟驚悸不肯濟，相望數里無如何。今來截江徑横渡，一舸放溜如擲梭。象山勢厜㕒，焦山對昂俄。帆風忽轉睫，送客登陂陀。金銀佛寺隱蒼翠，懸崖萬樹交枝柯。瘞鶴舊銘字有無，三詔洞口垂煙蘿。入雲頗嫌衣袂重，曳杖不覺巉巖多。山巔有亭欻開豁，俯看千里惟洪波。長空遥遥飛鳥盡，下似隱見堆蠯螺。東流會合想滄海，西日經過應岷峨。斷霞餘靄散江面，但見江光一氣相吞摩。眼前佳景豈易得，轉惜壯歲淪蹉跎。十五年前總如夢，中間空見奔羲娥。名山招我須急往，今日差免山靈訶。吸江亭邊且高卧，人生遑復知其佗，天半拍手歌狂歌。

寄周允武欽萊昆仲兼訊陳大樹滋
東坡四海一子由，我無兄弟誰與儔。平生求友過饑渴，中歲得遇錢唐周。大周便娟若處子，筆下能挽銀河流。小周病鶴癯而脩，獨奏古音戛鳴球。相逢鬭險盤硬語，談笑宜欲分鴻溝。我生屈强頗自負，對君那敢輕挾輈。鴉軍得勝振旗鼓，隴山敗將慚復羞。酒醒夢斷忽二紀，崩波日月誰能留。虚名從古不可食，潦倒直似囚山囚。君家兄弟亦寂寞，鵬鳥見笑蜩與鳩。男兒一事差自信，不同陛楯呼伶優。今年我作南徐客，懷古獨上芙蓉樓。三山煙景落杖底，江光萬里囊中收。新詩束筍遠相寄，文采有愧珊瑚鈎。禾苗稂莠雜疆畔，煩君芟薙勤鋤耰。故鄉相遇陳驚座，為道故人方壯遊。

南徐寓中作歌六首
有客留滯江之涘，終日昏昏常隱几。眼枯見骨耳欲聾，去年落牙今落齒。中心煩冤誰能理，夜長不眠攬衣起。空庭有樹風怒號，感此怦怦淚如泚。

其二
我生弱齡遭破家，盗賊水旱頻相加。死喪接踵先祖逝，噩夢歲值龍與蛇。清時遺民守貞白，四十餘年人莫識。賤子未能述祖德，百憂填膺感今昔。

其三
母兮鞠我歷勤苦，慈烏哺兒敝毛羽。驚風堕巢難奮飛，奄然物化歸黄土。烏雛夜夜啼向天，于今三紀如雲煙。宵來有夢牽衣泣，依然乳哺孩提年。

其四
有弟丹唇髮如漆，髫年俊邁誰與匹。無端摧折棠棣枝，使我獨行至今日。鶺鴒原頭飛且鳴，人無兄弟難為情。年年奠汝一杯酒，三尺土邊青草生。

其五
小人無母誰我親，先子怙恃兼一身，恩勤鞠子傷形神。可憐生我不得力，陽和煦育成棘薪。褐衣藿食未終養，章服列鼎為何人，天高此恨難重陳。

其六
有獺有獺捕魴鯉，歸祭其先能反始。馬醫皂丐亦薦新，羔豚未享空為人。寒食飄零大江岸，墓田迢迢隔鄉縣。老妻代我陳麥飯，回望南雲腸欲斷。

登陽山絶頂
秦餘杭山不知幾千丈，箭闕嵯峨在天上。捫蘿陟磴身忽高，下界送眼難為狀。羣山起伏遥相從，仿佛長老呼兒童。山沓水合渺無際，但見太湖隱隱環西東。青天微茫不在外，白日恍惚沈其中。峯迴境斷陰風呼，行人到此寒肌膚。老湫昏冥龍所都，往年投符禱甘雨，神物出沒雄牙鬚。山川終古閟靈異，唯有句吴霸業歸虚無。章明妖夢占俱應，黑犬亡吴事前定。遠道奔亡悔已遲，山中枉殺公孫聖。風前憑吊空歔欷，何處鐘聲入清聽，此時日欲落樵徑。寒雲還山腰，諸峯若浮動，倏忽中斷青巑岏。左望館娃宫，右望鍾吾山。夫差冷魄何足唤，願為赤松弟子采藥煙巒間，我雖老矣能躋攀。

宋磁注水匜歌為顧秀野太史賦
匜高四寸，腹徑三寸七分，口殺其腹之二。始掘地為池，得古井見焉。共九器，俱毁敗，惟匜獨存。中實古錢，翠色如泥。迎風即凝，貯水經久不壞，識者目為宋磁也。
閭丘先生劇好事，古玩纍纍案間置。彝舟瓦泰連犧尊，奪目如遊賈胡肆。硯北還陳注水匜，形模渾樸無款識。依稀認得北宋年，似辨齊桓古銅器。傳聞得自古井中，瓶罌上下堆幾重。五銖之錢實滿腹，柔因井渫堅因風。羸其瓶罌匜好在，天意護惜人無功。水泉一勺久不壞，炎月清冷如嚴冬。錢王秘器人罕覯，越窑奪卻千峯秀。此匜聲價共低昂，鄭旦夷光孰妍陋。晶瑩滑澤識官窑，宣和以前靖國後。（政和間因定磁粗陋，京師燒造名官窑。）汴京離黍艮嶽亡，塵劫茫茫逢北狩。小物流傳天地間，何年入井藏深甃。土蝕苔侵千載餘，一朝光采重璠璵。主人齋閣靜相對，挹水磨丹日注書。爭似西京晋靈冢，重淵空躍玉蟾蜍。

飼鶴散人歌（為尤在京賦。）
散人逃名入巖谷，散人采藥尋杞菊。三旬九食不關心，飼鶴惟謀鶴糧足。松門深處雲冥冥，起卧手把浮丘經。放鶴招鶴還跨鶴，天風送汝遊玉京，超遥笑指瓊田青。

題祖山人雲響圖（善琴。）
山人夜登匡廬山，排雲直上香爐雙劍之峯巔。忽聞山間白雲作聲響，恍惚驚霆漱玉來空天。疑是雲之聲，不聞他山嵐氣鳴淙潺。疑是泉之聲，但見滃然萬頃凝浮煙。雲中有泉泉入耳，是雲是泉得琴理。歸來寫入三尺桐，千疊雲泉座間起。

復旱
日出未出如血紅，火雲燒天蒸毒風。下田亦作十字坼，上田禾苗等枯蓬。黄衣道士窮法術，訛言天意當乾封。去年荒旱苦乏食，縣令唶血鞭耕農。蜂喧蟻屯不肯靖，九死那惜罹凶終。愚民可懲亦可閔，仁者終願全哀鴻。今年旱魃復為虐，天高難問真夢夢。傳聞金壇溧水間，蝗蝻過處田俱空。義興百里染沴氣，老耆憔悴連兒童。往者湛恩下南國，截漕十萬防災凶。出陳易新有良法，要令江左無疲癃。黠吏飽死窮檐餓，官長何必皆瘖聾。養鸇驅爵豈天意，轉瞬赫怒回宸衷。夜深不眠坐待旦，海嶠月出天之東。仰首商聲誦雲漢，忍令雕敝丁吾躬。

星霣行
東方明星光爛爛，西行百丈疾於電。芒角射地櫪馬驚，剨然有聲起天半。疋布横空亘銀漢，半明半滅光不散。或言晃朗天門開，或言天狗聲如雷。或言天欃或枉矢，紛紜議論何有哉。今皇涵育遍八極，要使萬類如提孩。何為垂象示脩省，祥桑雉雊同妖災。天官之書理難測，回斡彼蒼君相職。

集九賢堂贈任翼聖高滸文儲定伯于爾喈向之主人蔡方山兼以志别
我乘白黿泝荒江，江流浩浩山蒼蒼。暨陽城邊一長嘯，天地容我羈人狂。故交别離已三載，訪舊驚看鬚鬢改。高堂置酒會衆賓，屈指坐間某某在。任子老手文章雄，醞釀六籍光熊熊。高子儲子氣相伉，位置欲闖（逞。）西京上。二子擲筆鏗有聲，左顧右眄縱復横。主人蔡子富文藻，朱鳳摧隤羽毛好。相逢大笑披襟懷，酣呼跌宕傾尊罍。感君意氣與君友，笙匏異器聲相諧。男兒窮達自有命，但須胸次空纖埃。江湖無用五石瓠，廟堂有待千尋材。誰能低眉折腰向權貴，舉動齪齪令人哀。日晚霜風動江口，當筵忽聽蛟龍吼。醉來起舞鐵如意，仰看高天燦星斗。欲别惜别難分手，為君更盡尊中酒。明日伯勞燕子東西飛，千里江雲重回首。

訛言行
烏啞啞，狗觫觫，狐狸跳踉坐高屋。訛言一夜傳滿城，城中居人半號哭。鷄聲角角，鼓聲斷絶，扶男攜女出城闕。縣官來，太守來。榜示彈壓不肯止，荒村深處依蒿萊。訛言煽惑犯王法，唐虞盛世何為哉。探丸惡少紛成羣，帶刀放火行劫人。平沙古岸荻蘆渚，白日往往沈冤魂。告縣官，縣官謂言唐虞盛世安有此。告太守，太守謂言訛言煽惑當誅汝。汝曹奔竄自送死，愚民吞聲淚如泚。

贈王耘渠丈兼道别
昔年相遇秦淮樓，樓頭買醉澆牢愁。今年秦淮復相見，落拓依然縱談宴。髭鬚白盡兩頰紅，興高奪矟羣英中。酒酣耳熱肝膽露，豪情右眄還左顧。先生少主文章盟，使筆直使秋空鷹。跨海欲掣掉尾鯨，意氣魁壘山嶽傾。豫章干雲世難用，龍泉貫斗衆眼盲。一官如泥等閒棄，鳳鳥肯逐羣鷄鳴。杜陵老去依幕府，醉後登牀傲嚴武。青鞋萬里歸去來，滿徑蓬蒿守環堵。回空那及猗氏盈，名塞滄瀛竟何補。唯餘愛才一寸心，結交忘年到爾汝。酒間誦我新詩篇，為言逸興凌雲煙。低昂奮袖時起舞，淮樓四座停歌筵。我生厄塞殊自憐，途窮迴車年復年。一人知己可不恨，何況推獎逢高賢。為雲為龍未可定，東西南北安得相周旋。春花落盡辭鄉久，歸心觸撥濃於酒。東風知我重離羣，當筵吹折秦淮柳。前途彼此兩茫茫，天邊明月分清光。遥憶君家著書處，金壇山下松花香。

吴小仙雙松醉仙圖
半天雲雷卷中起，龍吟虎吼空堂裏。誰掃雙松勢千尺，吴生小仙醉時墨。几席陰森失豪素，上拂玄冥真宰怒。林間中酒一丈人，頽然高卧忘其身。松風滿壑吹不醒，一卧直欲三千春。何時起來松下更飲酒，笑問乾坤無恙否。

苦熱三首
赤烏萬翅張雲霄，祝融施鞭火龍驕。熱氣毒淫飛鳥墜，海枯山焦豈天意，晝長難食夜難寐。嗚呼！世間非無峨嵋積雪匡廬泉，安得驅之俄頃來眼前。

其二
清涼之國變熏灼，炎官操權一何虐。南山女妭稱旱怪，風雷起處向空拜。倏忽火雲燒天外，毒風卷地飛黄塵。發狂大叫心如焚，道旁暍死多行人。

其三
河渠乾枯井泉竭，吴中癲旱兼酷熱。空堂揮扇汗如雨，農夫煎熬心更苦。連年荒旱可柰何，血淚不救田中禾。而況炎天萬里運橐駝，酒泉郡外方横戈。

采茶辭
采茶早，冰芽小。采茶晚，緑雲滿。女兒連袂山谷中，擷將鷹觜盛筠籠。歸來炒焙趁時候，地爐慢火家家紅。公家榷茶問茶户，上品緘封奉官府。今年葉卷芽枿焦，恰值三春斷雷雨。荈園辛苦償茶租，田間菜麥還乾枯。

未央宫瓦歌為何子未賦
故人示我古時瓦，傳聞掘得長安中。摩挲古篆未央字，漢家宫闕倉池東。營宫立闕由蕭相，龍首樊川作堤防。尊嚴豈藉叔孫通，天子由來在天上。清涼温室武帝成，繡栭玉磶琉璃帳。蛙聲紫色居漸臺，臺殿西京旋淪喪。轉瞬雲煙十七朝，關中王氣幾回消。右平左墄今安在，片瓦翻然聲價高。何郎胸懷好古癖，坐右琳琅滿金石。周秦法物巧蒐羅，但惜咸陽失金狄。區區古瓦襲錦綈，昕夕相看等珪璧。陶器千秋那足傳，漢高文武自英賢。漳河銅雀休珍重，睨鼎姦雄賤老瞒。

集黄尊古草堂觀山水圖作歌時黄將遊武夷
五年相别今相見，緑酒青燈夜開燕。主人酒酣示我新畫圖，壁間高挂鵝溪絹。江流一漚水，山岳數蟻丘。咫尺萬餘里，浩氣凌滄洲。空堂嵐氣出復沒，耳邊似聞熊羆叫嘯清猿愁。忽然川迴山斷勢平遠，清沱淺渚林塘幽。陰晴明晦遞變態，粉墨真許追冥搜。坐間劉廣文，（湘洲。）嗟咨歎欲絶。亦有王文學，（學舒。）睇視分豪末。我時把酒還披衿，意興能窮造物窟。我謂主人工畫如工文，筆未落時先凝神。主人謂我作文如作畫，要使筆力回千鈞。主賓相視復相笑，此中三昧外人那得探其真。我不能畫解畫理，如君畫師辭客兼一身。酒闌脱帽意氣豪，自言趫捷追猿猱。遍歷五岳到絶域，采玉河畔嘗遊遨。武夷九曲未沿泝，使我夢寐心煩勞。今日有酒且痛飲，明朝茫茫寒浪橫輕舠。三十六峯試芒屩，歸來皴染開丘壑。高堂置酒邀我看，神往仙巖聽仙樂。（水樂亦名仙樂。）

飲徐星友澹園
家貧愛客如性命，典衣沽酒紛餖飣。蜃虀鱠縷堆盤高，藏鈎卷波分其曹。談天炙轂氣豪縱，如鷹下韝還解縧。屢醒屢醉日將暮，春風作顛留我住，閒園吹折櫻桃樹。

其二
吾生落拓頗自負，作詩恥落元和後，見君新辭輒斂手。酒闌滚滚千餘言，赤城霞氣匡廬泉。張王元白非俊物，逸氣直欲追青蓮。丈夫眼前得失何足道，文采要是爭千年。

其三
主人酒酣斫地夜起舞，肝肺槎牙向人吐。黄金散盡何須來，那能齪齪同商賈。有絲不繡春申君，沽酒還酹劉伶墳，（所居在春申封邑，宅旁有劉伶墓。）放歌一曲千山春。聽君高談氣碨礧，眼中之人見之子。

秋雨歎
秋來陰雨四十日，黑雲漫空太陽匿。鬼車鴟梟白晝鳴，客子相對無人色。百歲老農皆歎息，眼中未見罹此厄。漏天有罅誰補塞，愁霖一點血一滴。

其二
郊原滔滔決堤岸，田間鯉魚長尺半。行人指點白水中，萬井禾頭總糜爛。天家恩詔减浮糧，不向牽牛怨服箱。波臣何為奪民食，搔首欲問天蒼茫。

鮑南皋得東坡先生遺像屬賦長句
東坡先生天人流，高文大節無與儔。鳳鳥剪翅魚中鈎，畢生竄逐罹窮愁。身騎箕尾名千秋，遺像珍重逾琳球。短笻箬笠髯而脩，白描妙手輕朱繇。當年謫官判杭州，來往時作金焦遊，至今圖畫朱方留。南皋詩老遊江濱，戴公山畔餐煙雲。時夢坡老通吟魂，卷圖相贈來野人。六百載後逢其真，忠義滿腹流精神。豈獨文采長鮮新，誰為尚友追先民。溪毛烹芼明信敦，薦以真乙（東坡所造酒名。）香清芬，作詩一笑君應聞。（用東坡《題太白像》句。）

王節婦詩
嘻嘻出出廟有聲，又聞亳社妖鳥鳴。宋災伯姬坐焚死，待姆不至捐其生。王家婦操勵冰檗，鞠子空閨戒姑息。共姜矢志念我儀，伯姬守禮身不惜。火龍火馬興妖災，一朝母子成飛灰。寸心耿耿不磨滅，金石可貫雲為開。至今疑聞鬼神泣，行人過此心悲哀。共姬之葬昭特筆，千載金壇共高節。

邊頤公潑墨圖
髯翁示我潑墨圖，貌出髯翁氣豪宕。胸中隱隱盤鬱律，芒角吐餘高十丈。兒童汲井磨隃糜，握筆縱横勢一放。煙雲竹樹紛空堂，水鳥山禽欲飛颺。提刀四顧想庖丁，殘墨淋漓神愈王。乃知好手能通靈，觀者直似無丹青，滿堂歎息如有聲。美人捧研動顔色，仿佛太白得句沉香亭。邊頤公，誰敵手。吕紀孫龍兩失真，白陽天池差對偶。飛潛動植皆爾師，詎向古人求尚友。披圖如見張旭醉後作草書，墨池濡首還狂走。邊頤公，興欲顛。知爾墨妙原從天，廟堂待爾圖民艱。更須潑墨恣揮灑，一寫豳風七月篇。

簡汪荼圃
少歲乍聞汪君名，健筆能賦東西京。中年乍識汪君面，翻恨十載遲相見。後來並見汪君心，清逾冰雪高雲岑。長嘯凌瀛洲，遠眺萬里外。蓬壺脚底遊，組綬腰間佩。頭顱如許故依然，富貴神仙兩茫昧。胸中堆阜那能平，鬱律衡嵩恒華岱。草堂小築琴河邊，遠聞嘉客喜欲顛，留客每恨囊無錢。拔釵沽酒釵已盡，笑泥紅閨明鏡前。安仁悼亡詩屢賦，窮廬抱影同枯禪。今春我作尋山行，感君為我開柴荆。山蔬小摘具賓主，適意勿限醉與醒。驥子突兀才且英，咿嚘肯逐蒼蠅鳴。蘭蓀年才五六齡，見我拱揖稱先生。淹留日夕滯歸棹，梅花開落枝空横。别來秋風生，金粟巖前發，值君懸弧辰，大衍恰五十。賓朋齊稱介壽觴，荼圃酣嬉醉三日。醒來自嘲還自賀，湖山風月容高卧。廣文先生豈賤貧，秀才未及官人大。兩官分俸三十石，廿載行看救寒餓。簡兮之詩君且歌，醉拍瓦甒無人和。人生放達樂有餘，富貴神仙是誰個。君不見梁園金谷成飛塵，紫皇玉女焉能親。閉門著書壽無算，後有子雲知子雲。

德壽宫梅石歌同諸襄七太史作
荒園疊疊芙蓉石，古梅凋萎留碑刻。（石刻古梅係藍瑛筆。）此是當時德壽宫，光堯遺跡人能識。半壁江山異京洛，上皇老去耽娛樂。聚遠樓前面面風，一德格天舊時閣。（孝宗即以秦檜第為宅。）宫中别搆小湖山，萬壑雲煙在此間。方丈蓬壺真可到，龍沙毳帳幾曾還。飛來峯勢當空走，兩種苔梅世希有。（梅上苔如緑絲，各長尺許。）花石應留朱勔餘，依稀艮岳成堆阜。内侍傳呼史相公，（浩。）兩宫上壽斟玉斗。上皇沉醉呼先生，君臣歡燕同朋友。寒香深處拜君恩，恩與丘山長不朽。故宫轉眼鎖寒煙，燦錦瑶津事惘然。六帝陵邊無玉碗，萬年枝上有啼鵑。種瓜老圃來作主，石刻蒼涼埋宿莽。風前憑吊小朝廷，獨立斜陽誰與語。惟有園中石丈人，閒看興亡自今古。

雨餘泛舟三潭同厲樊榭孝廉作
雲移高峯峯不定，湖波過雨光逾浄。佳人仿佛洗鉛華，隔紗微窺晚裝靚。一枝柔櫓蒼茫外，緑蓑青笠玄真態。不遇南屏孫太初，枯禪瘦鶴誰同載。輕船準擬泊三潭，鷗鷺為羣我最堪。聽罷晚鐘煙際宿，荷花深處夢江南。

宋徽宗鸜鵒圖
徽廟畫手天所縱，花卉翎毛無伯仲。時危點筆太清樓，萬里江山供戲弄。至今流傳鸜鵒圖，御押垂垂挂當空。松枝纖末起長風，羽族開張勢飛動。一鳥鬭敗力已殫，翻身下墜轉向天。一鳥憑空奮拳撃，忽盬其腦難回旋。一鳥旁矚欲相助，不許雄猛摧衰殘。從知渲染有至理，扶持合在危與顛。如何助金滅耶律，欺人孤寡前盟寒。燕雲雖復兵禍結，如以鳥雀隨鷹鸇。靖康之恥繼懷愍，萬里龍沙夢初醒。鸜之鵒之公辱之，稠宋佶桓略相等。畫圖早已露先幾，誰向幾先發深省。馬角難從塞外生，有人將畫寄朝廷。（朱弁在沙漠，寄六帝御容及徽宗御畫歸。）披圖似帶冰霜氣，可是來從五國城。

詩社諸友漸次淪沒不勝盛衰聚散之感作歌一章柬舊同好
夙習嗜詩教，文雅防漂淪。當年結詩課，素心聚南村。後來聯北郭，十子追前民。蛇珠荆玉競懷寶，扶輪承蓋正始存。諸公雖非天廟器，能教山澤聞韶鈞。電光鳥影逾二紀，疊見剪紙招吟魂。鍛亭（張景崧。）與息廬，（馮念祖。）一淪幽燕一西秦。西塘（徐夔。）與有九，（陳睿思。）近沒敬亭遠海濱。柏堂（釋岑霽。）老幹一枝折，方外詩卷歸幻塵。鉏茅（張錫祚。）靈洲（方還。）繼凋喪，兩山荒荒墓草新。方舟（沈用濟。）一棺淮水漘，鹿牀（顧紹敏。）影堂羞渚蘋。恥庵（陳培脉。）今年亦乘化，詩壇故友已十人。痛惜逝者行自念，南皮感舊同嚬呻。人生那有金石固，要使文采能通神。卻憐筋力近衰邁，老馬絆足難追奔。而況臨安久留滯，塵埃擾擾羈孤身。吾黨崢嶸二三子，驚才逸足雄人文。窮廬休令歎岑寂，學海直欲窺涯垠。相期努力探道要，勿以萬里回征輪。明年我卧靈巖雲，嚶嚶鳴鳥求其羣。圖中諸子俱好在，（嘗寫北郭詩人圖。）鰲翻鯨掣仍紛綸。淮南叢桂泝小雅，湘江香草懷靈均。不見古賢建安以來傷綺麗，希聖有作追獲麟。

錢唐江觀潮
龕山赭山山為■〔⿳亠⿴𦥑同冚〕，海潮約束狂崩奔。兩儀黯黮風雲昏，初來素蜺形蜿蜿。倏忽萬騎聲喧喧，雷鼓紞紞車啍啍。銀城十丈高言言，連營卷雪馳戈鞬。地維震撼天為掀，蛟龍簸蕩鯨鰲翻。白馬驟處翩紅幡，疑有伍胥文種魂。生為敵仇死弟昆，帝遣下雪平生冤。回漩衝撃忽一噴，越山龍鳳留青痕。沙堤百里勢欲吞，千夫鼓噪升高原。心悸膽折神俱惛，迎潮舟人勇黝賁。擘箭入浪無攀援，人忽偃卧船軒軒。三入三出達海門，輕將性命隨魚黿。灝渺一氣運渾元，乍噓乍噏通靈源。隨日應月為更番，千秋消沉付潺湲。天吴江妃爾亦煩，何時蹔閉天地根。五龍停鞭息九鯤，人生長命安愚芚。波瀾不起還胚渾，緑章吾將叫天閽。

歸愚詩鈔卷十　七言古詩（長短句附。）
井南草廬歌為超亭賦
君公隱墻東，何栩栖竈北，伊人結廬井之南，數間仿佛盧仝屋。欹斜散木相枝撑，薜荔緣墻影濃緑。日高偃卧猶未起，土銼疏煙煮榆粥。出則把鉏犁，入還課誦讀。有時落筆掃絹素，鴻戲蛇驚餘百軸。饑不逢井上李，渴惟飲井中泉。井甘汲多泉易竭，何如苦井春秋冬夏常涓涓。前朝陳五經，（名繼。）養母謝青紫。鶴書徵召來門閭，處士井邊方汲水。子今奉母情相同，飲水啜菽顔歡喜。子居井南，我居井西。村墟望茅屋，籬落聞鳴鷄，往來晨夕時扶藜。還愁汲古乏脩綆，相期赤文緑字同參稽，我老讓子窺天倪。

戴文進看碑圖
魏武未嘗渡江看碑會稽之上虞，其事莫須有也，因已載雜記中，故詩亦從俗。
三百年後碑當堕，當堕不堕逢王叵。此言似誇還似謡，不解解之無不可。曹公看碑事有無，錢唐戴進（文進名進。）寫出江上看碑圖。浩浩江流勢欲走，撑空贔屭昂其首。碑陰仰看者為誰，面目生動軒須眉。一人緋袍一官緑，大帶撻尾腰間垂。前者解頤若有得，後者沈吟良苦思。從人奚官好結束，罽靴短後羌兒服。三鬃剪出桃花駒，嚙尾嘶風與翹足。此文傳是蔡雍贊，敏絶楊脩識黄絹。老瞒心忌伏兵機，就烹偏在能鳴雁。聰明受患今古同，畫師微意傳豪翰。吁嗟乎！才子渝則戕其身，（范史云：「脩雖才子，渝我淳則。」）愛深舐犢空傷神。何如投江抱尸知有父，碑雖磨滅心常存。披圖似聽波濤響，仿佛空江孝女魂。

漢將行
漢京崇閥閲，漢代多高勳。鼓刀狗屠皆得勢，何況衛霍天家親。天家之親本榮貴，叱咤風雲衆人畏。渾邪此日尚稱王，詔遣立功向邊地。追隨不數執金吾，鞭撻常加騎都尉。歸來獻捷覲王都，劍履公然殿上趨。姓名已勒燕然石，方略還成充國圖。請奪田園武安客，横行朝市霍家奴。寶器徵求歸邸第，通侯爵賞及童雛。誓辭真許天長久，雨露恩私無日無。禍福循環倚還伏，從來欹器常傾覆。井泉流溢鴟晝鳴，氂纓加劍全家哭。鐵券丹書返内庭，柘林兔苑移他族。報恩之子倏操戈，珠履三千去何速。北邙抔土竟無存，萬事豪華如轉燭。前車之覆後車誡，後車不誡終當敗。竇田驕橫總淪亡，博陸功名空蓋代。君不見波浪掀天舸艦危，使帆全在轉帆時。功成早辦藏弓意，只有浮家范蠡知（一作輸與江湖釣客知）。

妙空巖觀日出
蒼蒼山，山在洪流萬里長江間。怒濤如雷日轟激，澄波似帶相回環。其中有巖名妙空，崱屴百丈標芙蓉。上摩半天之星斗，下盤九地之蛟龍。鈎梯直上安禪窟，飛閣凌虚勢突兀。眠雲高枕巖之幽，殘夜推窗見紅日。空中疑聽天鷄鳴，車輪涌出從東瀛。天地忽開萬象生，俄然六合皆光明。發狂大叫震空谷，磔磔雲霄鶻離木。卻聽鐘聲早渡江，回頭惟見春（一作寒）波緑。

夏鎮（漢祖為亭長處。）
亭長居然作天子，千秋空亭留泗水。劉興項蹶如奕棋，高才捷足偶得之。

舟行魯齊境不得望嶽作歌
婚嫁勞我生，年來已粗畢。而何五嶽遊，虚願未償一。今年西笑之神京，願上太山絶頂凌崢嶸。第一峯頭駐雙足，放眼萬里窺蓬瀛。扁舟迢迢越淮甸，順流忽過鍾吾縣。泗水亭荒憶漢業，嶧山碑廢懷秦篆。杜陵南池紀文藻，太白酒樓緬觴宴。魚陶蒙艾（四山名。）指點中，岱宗隔斷青難見。同舟吴季子，（恂士。）示我太山圖。蒼蒼十八盤，上有神人居。樓觀縹繆間，雲氣乍有無。七十二君封禪處，金泥玉簡空追模。星辰高壓從下看，帝座直逼憑空呼。其下亭亭云云列培塿，恍如長老招手兒孫趨。畫圖令我興飛越，轉惜天門無路笻難扶。黄河雖經流澔涆，青帝未識雲糢糊。山靈笑我胸次隘，那能氣吞齊魯直泝鴻蒙初。宵來夢羽人，授我秘府册。攜贈仙人九節杖，宇内名山許探歷。他年終作岱嶽遊，日觀高高夜栖息。三更看涌扶桑輪，羣飛海水摇金碧。

洗象行
將軍列坐圍廣場，旌旗耀日風飄揚。都人歡呼看洗象，車馬蟻聚羣奔忙。儀仗前行喧角吹，衆象岧嶢二十四。蠻奴控引入玉河，遊戲波濤似平地。斗然起立旋偃伏，黿鼉之宫肆騰蹴。長鼻卷水水亂飛，噴灑高空濕原陸。成羣連隊何崢嶸，往來出沒縱復横。奴人狎習通象意，詭傳蠻語聲傖獰。忽從象背入潭底，失勢一落人皆驚。三軍伐鼓氣逾倍，萬人叫譟波翻海。回身踴躍上層厓，歌唱闐闐如奏凱。前年南掌（國名。）俱懷柔，重譯賓至職業脩。進來馴象工拜舞，玉階立仗隨公侯。因觀洗象識服遠，海隅日出通共球。拂箖香象奮威武，聖朝仁獸來中土，君不見一角麒麟産東魯。（時山左奏麒麟生。）

喜雪
小雪大雪不雨雪，雨雪乃在冬將徂。夜寒偃卧不成寐，冷氣栗烈僵體軀。吴蠶食葉紙窗響，曉看上下歸糢糊。開門朔風卷衣袂，絲絲撲面濕鬢鬚。冥濛雲際露雙闕，瓊樓瑶觀神仙居。鬖髿連綿三晝夜，節序已届春之初。填坑堆谷盈尺許，有待霡霂均沾濡。我聞雪為百穀精，無雪應繼無冰書。冬天恒燠陽氣泄，蝗蝻蠕動堪憂虞。深宫齋心默祈禱，旋見六出飄空虚。聖人即祚善繼述，夔皋共鯀區殊途。茅拔距脱誦石介，二庭六詔齊歌呼。蠲租肆赦沛恩澤，萬國漸免傷肌膚。黄衣白足各解散，梟鳥破鏡同誅屠。從知帝心即天意，有觸斯應覘斯須。衆惟魚矣牧人夢，豐年有兆良非誣。吾居寓廬雪滿户，積素凝結堅門樞。呼童縛帚掃庭際，置以瓦鼎然地爐。初疑松風吹謖謖，又似蚓竅鳴嗚嗚。主人授簡散南院，（芝庭宫允。）點袍撲馬旋清都。邀我作詩紀瑞雪，硬語直欲盤韓蘇。七言共成白戰體，五夜相對青燈孤。何當唤取摩詰手，寫出西山晴雪圖。

憫忠寺寶塔頌碑
君不見唐宗征遼虚奏績，不歸將卒歸殘魄。遺骸山積築高墳，建寺憫忠憑佛力。遣人更立鄭公碑，事後悔心竟何益。四傳天寶開窮邊，蕃將代漢專漢權。阿犖肆毒擾天紀，唐家父子遭播遷。豺狼梟鏡自賊殺，安史相繼雄幽燕。磚塔屹立憫忠寺，思明揚頌文腥膻。范陽入朝旋畔逆，虚尊唐帝為光天。刀輪折鋒火阱息，迥出三界超四禪。彌天罪業歷塵劫，龍象那許歸慈緣。撰文傳是不矜筆，（范陽功曹參軍張不矜文。）蘇靈芝書體遒逸。幽州之地留古碑，贔屭千秋高突兀。我欲長繩倒此石，粗砂磨治還本質，勿使穢跡峙禪窟。吁嗟乎！姦雄劇賊横相干，四紀耄荒嗤阿瞒。喜功好大繩祖武，開國還思天可汗。

塞北省親圖為范笏峯題
代郡古稱設險地，控扼榆林衛幽薊。偏頭寧武連雁門，三面邊防爭地利。范侯一麾乃出守，車前朱幡印在肘。龍泉斷割無艱難，代北循良滿人口。公子吴中望白雲，迢迢天末來省親。遠慰嚴君定省志，輕軒穩御太夫人。裹糧北上三千里，先詣神京去天咫。太行西折走居庸，宣府雄藩畫疆紀。柳屯枳嶺迤邐過，白草黄羊舊軍壘。河流繚繞環邊墙，峭壁萬仞開中央。戍樓旌竿矗雲表，瀑布衝撃聞雷硠。北嶽諸峯互鈎帶，大同遥指天蒼茫。主人罽袍白面郎，霜蹄蹴踏馳飛黄。黄須奴子控鞍勒，顴高眼突疑渴羌。鼻尖出火煙吐吻，便思拓弓騁馬從兩狼。此行省覲匪校獵，餓鴟那暇鳴枯桑。前眺飛狐入雲路，鷹隼迅撃愁難度。僕馬班班木杪行，想象版輿天際去。從兹官舍覲慈顔，兩世承歡孺子慕。畫圖渲染生輝光，人物山川總真趣。惟有春暉寸草心，難將至樂傳毫素。放眼漠漠黄雲平，心遊如在焦家坪。親闈調膳廣微志，絶塞安邊魏尚名。吁嗟乎！吾生孤露慚色養，老去胸懷餘跌踼。卷圖顧眄從復横，力戰雲中緬飛將。

唐明皇太山封禪碑
有客經行太山歸，示我明皇封禪磨崖碑。高文典册儷姚姒，塗改點竄辭瑰奇。鋪張五聖佑萬祀，合撰兩大周八維。御書古隸體蒼勁，光和苦縣相攀追。箕張昴萃勢向背，龍蟠蛟走形躨跜。吾聞聖王為民請命福宇内，恭儉力行屏驕泰。建極錫極憑王心，不在禎符仰神賚。有虞攝位勤東巡，燔柴祀天首泰岱。七十二君封禪俱荒唐，玉檢金泥付茫昧。開元初政媲太宗，勤政務本先深宫。詔焚珠玉定服御，禁奏祥瑞書年豐。而何侈心忽萌動，張説聳慂來東封。汾陰已見答后土，太山直欲通玄穹。百官扈蹕四夷侍，萬國表賀昭豐功。君道貴謙忌盈滿，天寶秕政早已覘凶終。宫中王母落日留，蝦蟆忽變長黄虬。雄狐腹劍稱伊周，更議封禪凝天休。西嶽祠火停宸遊，漁陽鼙鼓驚延秋，青騾蒼黄奔益州。迴望岱嶽雲悠悠，升中秘册仍探不。靈武徵兵時倥偬,諸將攀龍還附鳳。華夷並力收兩京，紀功崖石煩磨礱。（去。）漫郎老筆顔公書，中興更勒浯溪頌。

凌氏如松堂文讌觀劇
置酒高堂夜撾鼓，錦幃卷處紛歌舞。霓裳拍序鐵板聲，傳出英雄與兒女。梨園子弟聲價高，法曲親聞天尺五。座中半是人中龍，盛名煜爚推南東。鴻文素積玄圃玉，榮遇直上長楊宫。妙年聯翩擅豪氣，俊邁似欲無終童。而我頽齡亦在列，何異春苑飛秋蓬。憶昔康熙歲辛巳，横山先生執牛耳。堂開如松延衆英，一時冠蓋襄陽里。酒酣樂作翻新曲，（時朱翁素臣製曲，有《杜少陵獻三大禮賦》《琴操》《問禪》《楊升庵伎女遊春》諸劇。）龍笛鵾弦鬭聲伎。雲鬟小隊舞柘枝，雪面參軍堕簪珥。流風無跡彩雲散，花月歡場曾有幾。側身天地念前塵，日月奔波一彈指。雪中鴻爪記當初，重上華堂三紀餘。此日庭前喬木在，往時筵上故人無。封胡羯末逢公姓，樹蕙滋蘭憶左徒。弦管聲中增歎息，綺筵慚愧白髭鬚。

贈魏浮尊道士
虞山畫師獨往客，五岳經行一笻屐。歸來潑墨掃煙雲，胸次山川有誰敵。晚年倦作諸侯賓，筆牀茶竈移吴門。升堂弟子有數輩，誰其秀出今浮尊。浮尊道人餐霞子，谷神養就長不死。愛將餘事弄丹青，山是真山水真水。尊前示我海嶽圖，方丈蓬壺乍有無。泰岱松雲落几席，蠶叢殘雪寒肌膚。恍然坐我煙水窟，獨往精神呼欲出。殷勤為我寫幽居，酒罷看君重落筆。草堂築近館娃宫，野店山橋處處通。疏鐘杳杳傳雲外，嵐翠重重落鏡中。故園如此不栖宿，馬蹄空踏京塵紅。知君畫意通窈渺，風我還山讀書好。青鞋布襪逐仙翁，林屋相將拾瑶草。

送馬力畚歸維揚
昔人定交杵臼間，惟我與君定交舉場内。三條燭盡漏箭移，圓月光中靜相對。高談肝膈吐芒角，天下英雄使君最。君家拔蝥城先登，而我過都鷁自退。别來歲月頻推遷，中間萬事變滅如雲煙。蘆溝橋畔忽相遇，馬上共揖珊瑚鞭。惟時網羅頓八埏，鳳麟騏驥來幽燕。尚方給札分羣賢，期門旅賁共驚歎，爭看殿上走筆如飛泉。昌黎中書竟黜落，杜老回首終南邊。爾我分張各鄉縣，一水迢迢渺銀漢。蔡雍乍賞爨下殘，莊生詎作溝中斷。今年會面仍燕京，健筆老去能掣横山鲸。雅軍斫陣氣無敵，小夫那敢相搪撑。天馬蹶足駑駘進，遇合從古難為憑。豐臺勺藥花將吐，遊子匆匆抽别緒。折取將離送遠人，前路茫茫别如雨。八年迴憶定交初，無限牢愁轉難語。待君馬首從南來，請看龍劍會合黄金臺。

書馬文毅公彙草辨疑後
文毅公名雄鎮，遼左人，官粤西巡撫。康熙甲寅，叛將孫延齡通逆藩吴三桂，以兵圍巡撫署，欲降公。公自縊，解救之，不得死。持佩刀自刺，奪其刀，不得死。幽囚凡四年。公取歷代草書，細分點畫，部居類聚，名《彙草辨疑》。其標目楷書，妾顧氏筆也。後延齡感公忠，有歸順意，逆藩知之，遣其子殺延齡，因殺公，公從死者夫人李氏、妾顧氏、某氏、二幼子、媳董氏、二女僕、諸老道厨人圉卒以下共四十餘人。長子、次子，公先遣入朝告變，得不死。逆平後，朝廷贈爵予謚，公之子得草書於灰燼餘，有天意云。
臣死國，子死父，妻妾死夫僕死主。一門靖節今古難，飲食如飴視刀俎。幽囚密室辨草書，點畫波磔分形模。寸心有主那肯亂，授經黄霸同恬愉。簪花小楷侍姬注，區部標目疑文儒。身騎箕尾正氣在，神鬼呵護干戈餘。長蛇剪屠猰貐殪，青史千秋表忠義，旌公大節重公藝。書傳顔平原，歌傳文信國，與公三絶同手澤。鐙前翻閲逢精靈，恨血磷磷到今碧。

北郭詩人歌
石帆詩理通優曇，老去彌勒為同龕。論詩將令森兵鈐，齗齗嶽嶽加針砭。（張蓀九畹。）鶴沙襞績抽繭蠶，一韻未慊終身慚。脱棄家室無膠粘，（華亭張少弋釴。）迂村期期語諵諵。友朋山水性所湛，五言六代窮搜探。純鈎不露寒芒銛，（周欽萊準。）山人飼鶴南山南。結芝术友鄰菊潭，新句澄澈開鏡函。古澹直欲聞韶咸，（尤在京依。）何人使筆馳風帆。毛公諧謔饒清酣，擲紙一笑掀銀髯。（毛遇汲樹杞。）敬亭縱飲神憨憨，撃缶恥發聲韽韽。吐語萬象供鐫鑱，（宣城洪鳴佩鈞。）白松奇陣鼓且儳。生馬不施勒與銜，意氣直欲降章邯。（朱雲友玉蛟。）木鳶居士神安恬，懷人吊古臨風檐。晚唐元代中州兼，蜂釀崖蜜中邊甜。（朱念祖受新。）陳生入世百不諳，嗜奇獵古貪夫貪。樂府神味伊涼甘，誰其歌者宜何戡。（陳經邦奎。）錢塘詩老氣渾涵，胸羅豫章與楩楠。吐納衆有含洪纖，勺湖荒穢俱夷芟。遠追曹阮君其堪，兩賢左右同驂驔，先後十載埋雲嵐。（錢塘家方舟用濟、廣南方東華朝。）

題凌靜圃願遊黄海圖
我聞天都黄山三十有六峯，峯峯巉絶形巃嵸。匪夷所思足荒幻，出理境外誰能窮。山石無定態，欹昂騁伏獸奔鬼攫兼横縱。古松斷塵土，千年不長偃蹇突怒蟠谾豅。雲從一峯忽飛出，迷漫南北連西東。巒嶺有無隱復現，卷舒聚散隨天風。恍如神山可望不可到，樓觀縹緲仙人宫。心驚魄悸忽作望洋歎，茫茫濤浪直欲連層穹。世間此境可造訪，身無仙骨無繇逢。伊人列仙曹，胸次雲中鴻。九峯三泖夙昔釣遊處，東華軟土那受塵埃蒙。故園黄山嘗入夢，（先世本天都人。）倏忽飛度青芙蓉。置身如在蓮花最高頂，俯看但覺兜羅綿現煙濛濛。星辰列棋枰，日月跳樊籠。雲旗影悠悠，風馬聲隆隆。青鸞絳節，導以雙童，其中疑有軒轅之駕隨飛龍。浮丘伯，容成公。御風乘氣，一一來追從。夢遊雖已到神境，終堕惚恍歸虚空。青鞋布襪願獨往，還思着屐直踏雲千重。繪圖寫奇狀，滅没難為容。哦詩吐懷抱，煙霞滿心胸。息壤在彼詎可負，焉能直待抽卻手版扶孤笻。願君裹糧攜宿舂，我當追隨比駏蛩。生平百事俱疏慵，獨有尋山賈勇情偏濃。更聞羅浮離合風雨中，匡廬千丈懸玉虹。武夷水樂聲潺淙，天台石梁跨穹窿。雁湖瀑布廬山同，豈獨海外推方蓬。請君廣抱九宇願，他日遍遊洞天福地，四方上下尋仙蹤。

覺生寺大鐘歌
牙角觺觺蟠老龍，色相古黝兼青紅。旋蟲躨跜列衆獸，旁羅鬼怪諸姦凶。重逾萬石更萬石，漢高廟器將毋同。金泥傳自明永樂，遷都北地仍燕封。廟社既建鼎吕定，次及梵宇成華鐘。道衍監造役鳧氏，數倍仙掌鎔金銅。彌陀華嚴薈全部，沈學士（度。）筆藏棱鋒。懸之傑閣入雲表，六僧舉杵齊撞舂。當年燕飛啄孺子，南兵百萬為沙蟲。抄連瓜蔓凝碧血，禍延赤族鋤羣忠。憑仗佛力消黑業，趪趪聲徹天門重。恒河沙數至無算，火焰滅熄刀輪空。從來王者貴不殺，豈緣象教尊禪宗。神孫更創萬壽寺，大璫勢力移其中。熹宗以後委諸地，龍卧沙草雲難從。熙朝郭西建寶刹，重樓複殿棟宇隆。錫名覺生代木鐸，警醒憒憒憐愚蒙。鐘從廢寺徙新構，萬牛迴首驅徒工。鯨鏗鼉鳴整課誦，響達長樂隨天風。我來郊原訪林麓，一徑委折趨靈宫。諦視古跡決雙眦，偉觀一豁平生胸。因思鷄鳴埭西北，巨鐘蝕土眠蒿蓬。摩挲永樂二年鑄，兩地禱福邀天功。一鐘淪棄聲久啞，一鐘叩撃驚頑聾。蒲牢亦等遇不遇，何況士類分雌雄。獨惜大鏞置佛地，虚無祗伴金仙蹤。今皇崇道講經學，鴻都觀禮來耆童。始終條理藉法物，曷不輦載歸辟雍。於論於樂頌聖德，相和鼉鼓聲逢逢。

長江萬里圖
江濤汹汹空堂起，岷山導江至揚子。揚一益二包荆襄，匹縑中間萬餘里。人民城郭遞隱見，無限楓林雜蘭芷。老我驚心歲月遒，頻年楚尾與吴頭。渚宫玉壘勞魂夢，至喜亭邊未放舟。披圖欲泝江源去，載卻雲旗賦遠遊。

沉舟歎
韓庄閘外洪流急，風駕浪頭丈餘立。欹帆側柁衝浪行，觸石收帆勢難及。滿船客子無人色，性命死生判呼吸。鄰船救人飛鳥過，得脱蛟涎自稱賀。心怦目眩耳亦聾，剪紙招魂有誰個。吾生窮薄理則那，兩日空村坐寒餓。人生何處無波瀾，丈夫行路從來難。前途不逢傾險地，那識坐卧平時安。朝來换船鼓柁去，遥天煙浪心茫然。

耕巖草堂歌（前朝宣城徵君家眉生歸隱地也，孫樓崖來吴，屬余作歌。）
陵陽徵君（壽民。）偉丈夫，思陵召對來陳書。危言指斥樞輔罪，（請罷閣部事。）奪情忘父慚林烏。刻期滅寇寇轉熾，瘡痏流毒成癰疽。疊陳三疏辭愈厲，甘伏斧鑕忘其軀。書生不死偶然耳，虎鬚捋罷回征車。鼎湖龍去丁陽九，一馬渡江嚮南走。卧薪嘗胆了不聞，但對長星勸杯酒。太阿有柄付汪黄，欲斬陳東並曹偶。徵君亡命同張儉，正值真人起龍戰。掃清海宇無風塵，長夜漫漫有時旦。歸來故山結草堂，把耒耕巖脱憂患。剩塘環其外，洪林亘其前。近接麻姑嶺，遥望敬亭山。山間猿鶴時往還，徵君著述年復年。得意便欲忘言詮，忽然奮筆誅諛姦。迴思請劍躋天關，龍髯既遠難追攀。徵君長往同逝川，後賢樂志眠雲煙，讀書作畫耕石田。千里迢迢到吴會，愛余晞髮辭埃壒。橐中出示徵君書，陳亮劉蕡見風概。梟鸞分别有同心，薑桂由來重前輩。何時芒鞋蹋破姑山雲，草堂深處彷佛逢徵君。

訪程蒓江於晚甘園蒓江季父風衣周白民邊頤公丘庸謹砥瀾亦至日暮言别
珠湖一曲波瀰瀰，明鏡乍磨清見底。篙師導我上䒀艖，直到疏楊深處艤。此邦佳士雜狂狷，主客相逢弄柔翰。前者唱于後唱喁，樂事從來我曹擅。雄飛雌伏那有常，一笑浮雲看變幻。相送還攜酒滿壺，迴船欲聽晚啼烏。參差樓閣銜斜照，身在松年平遠圖。

趙北口懷古
燕南垂，趙北際。猛鷙公孫曾割據，中央如礪擬赤符，妄以童謡應祥瑞。雄心枉自殺劉虞，兵敗身燔竟何濟。此日空留戰伐名，浟浟河水有餘清。垂楊萬樹漁千户，眼底何曾話易京。

花圃歌同李玉洲前輩作
豐臺花步聯阡陌，老圃家家好顔色。四圍縛樹代重垣，一路樊籬限生客。香風不斷醉行人，此地還應號花國。護花勝是護家兒，攘剔滋培貴及時。汲井灌餘私雨澤，設帷張處减炎曦。垂枝嚲葉翩翾態，有韻無言綽約姿。冬日唐花榮地窖，火烘暖氣春先報。朱朱白白雪中開，不使化工歸大造。虎丘花衖最知名，浙地名花聚馬塍。明麗當時數吴越，芳華此日讓神京。種花祖業傳孫子，賽罷花神列花市。移花擔入鳳城中，换得錢歸滿家喜。生平不省把耕犁，衣食年年在紅紫。别有平泉舊日莊，主人徂謝業全荒。王孫木在移僧舍，簡子（花名。）枝摧委路旁。鋤菜兒童平故苑，失羣狐兔竄高堂。相逢花圃澆花叟，指點名園話夕陽。

救饑行為家椒園侍御作
傳聞淮徐間，饑民日屯聚。草根食盡剝木皮，到處俱成白榆樹。饑腸結澀喉出火，全家十人五顛仆。前年兒女隨路鬻，今年兒女無鬻處。子棄死父，妻棄死夫，同行不顧婦與姑。道旁過者那敢視，烏鳶啄尸滿路隅。長官入告惜軀命，誰當閶闔窮號呼。吾家真御史，慷慨陳奏牘。流民宿壽連濮曹，寫盡逃亡一路哭。及今無策散遣歸，蟻子還防變蠆毒。宫中聖人廣諏詢，救焚拯溺切迺身。截漕振荒待麥熟，已遣大吏遍拊循。更因此言疊散振，總欲活此七十餘萬之窮民。即今三輔歌雲漢，惟懼災荒繼淮甸。應天以實不以文，九重下詔求直諫。回斡有方能指陳，願爾更奏金華殿。

種竹詩為椒園侍御作
長安塵沙瞇雙目，白草荒荒少脩竹。主人庭前種得三五竿，便有清風到荷屋。當階還餘半弓地，更補新梢喜攢簇。近垂蘿徑煙濛濛，遠和松濤響謖謖。著書日夕靜相對，仿佛良朋伴幽獨。春來忽報苔花破，迸出萌芽抽碧玉。同人攜酒互來看，比賀添丁蕃似續。主人往日戀西溪，北高峯陰碩人軸。梅花為國竹為海，寒香林裏須眉緑。今來日下養籜龍，幾枝儼對篔簹谷。物情少見便為貴，有似水居重麋鹿。或云主人嘉植託微意，勁節磥砢聊自勗。或云讀罷殘書咬菜根，不逐紛紛饜粱肉。主人聞言笑不答，注目檀欒翠如沐。呼童汲井貯寒泉，砌下新添數叢菊。

苦熱行
長安酷熱真無奈，（稬。）火傘炎官勢方大。幽燕轉似頭痛山，常有惡風逼虚座。朝堂束帶汗如雨，況復長驅走鈴馱。鬱煙處處蒸毒淫，塵坱時時迷堀堁。街頭日有暍死人，五城共報千百個。我生眠食故依然，不獨自憐還自賀。招邀怕赴河朔飲，款謁愁逢褦襶過。避炎偏受歊陽煎，盡日煩冤甑中坐。夢魂忽到冷泉亭，奫淪緑浄不可唾。長松激響翠欲飛，怪石穿空雲可卧。夢迴依舊落此間，散髮無緣洗塵涴。起行愁思立中庭，百感茫茫閔勞癉。郊宫禱雨信杳然，新月上弦斜半破。

觀盂蘭盆會作歌
半明半滅燈火青，鬼王現出形狰獰，寺僧高座誦梵經。左手持訣，右手摇鈴。鈴聲響，衆聲滅，梵語遲，梵語疾。咒開枉死城，幽魂爭向城中出。陰風索索吹紙船，磷光熠熠栖紙錢，似霧非霧煙非煙。一時觀者顔如死灰色，恍惚百千萬鬼來筵前。貴達官，賤厮養。老尪羸，壯倔强。高者俯，卑者仰。近者前，遠者望。或屬暴亡，或久納壙。或連卷傴僂，或沉淵扼吭。耶娘妻子聯袂來，一鬼天然一形相。佛尊大開甘露門，夜深同赴盂蘭盆。當筵飲罷功德水，忘卻身是空中魂。魂歸月落天欲曙，高僧塵中募緣去。

楊忠烈公祠
古來慘毒那有此，獄中畢命六君子。諸公連類首應山，婦寺義兒同切齒。惟公激烈稱孤忠，倉卒定變先移宫。後陳二十四大罪，照徹鬼膽磨青銅。搏撃不中受奇禍，骸骼暴日尸生蟲。妻孥城樓飽風雪，身後餘毒流無窮。人之云亡邦國瘁，明社沈淪等兒戲。只有孤臣一片心，地下可訴高皇帝。德安故里有遺祠，颯颯靈風欲滿旗。行人下馬肅瞻拜，如見鬚髯戟立時。

歸愚詩鈔卷十一　七言古詩（長短句附。）
為樹園題李太白像
金鑾殿比蓬門裏，視高將軍如鼠子。眼中早識郭汾陽，尋常狂士那有此。詩人酒人復仙人，三公之位糠秕耳。埋骨青山山亦靈，斯人至今常不死。披圖意氣餘浩然，高空朗朗長庚懸。

韓昌黎像
佛骨可以燒，鰐魚可以驅。王廷凑亂可以諭，生平大節何炳如。文能追賈董還，詩不受李杜縛。與公為敵者宵人，藉公成名者來學。嗚呼！公之精神貫星斗，氣奪賁育夫何有，當今誰為寫生手。

奉敕恭賦三希堂歌
江左風流數王氏，司徒以後多聞人。羲獻父子樹清節，法護文學超常倫。勳名一家著史册，翰墨千載流精神。快雪時晴（羲之帖。）洵書聖，中秋（獻之帖。）姿媚中藏筋。伯遠（珣帖。）一帖推後勁，遒逸自足追前塵。東晋至今十六代，離合聚散同煙雲。太清樓空幾泯滅，秋壑堂廢疑沈淪。至寶閲世永不壞，鬼神呵護留乾坤。從來法物聚所好，歸諸秘府紛羅陳。聖皇勤政得清暇，披玩卷軸時討論。一字品題物逾重，圖球並作天家珍。三希名堂世希有，何啻朱鳳兼白麟。吾皇寄託别有在，字同義異窮聖真。寓意於物匪留意，頤神養性常如春。遊心理窟無止步，濂溪易通曾有云。惟士希賢賢希聖，聖人希天直欲探天根。萬里雖遠終可到，立志恢廓無涯垠。士人黽勉臻上達，而況上聖德性通高旻。法書珍重祗簡翰，遊泳六藝緣依仁。小臣拜手敬瞻玩，摩挲那敢指掌捫。晋人筆墨貴鳳髓，睿藻箴勗揚龍文。承命作歌識卷末，疑有榮光騰起爛爛輝星辰。

伏生授經圖
祖龍燒書經學廢，典謨誓誥墜於地。濟南博士抱遺經，一髮千鈞此身寄。帝遣太常往受學，二十八篇傳大義。有唐道子寫作圖，後人粉本工追摹。九十老翁牀上坐，客拜階下如生徒。齒危髮秀詞謇拙，女子傳述言非誣。粤若稽古堯舜禹，講畫豈必皆眉鬚。齊人潁川語齟齬，略通屬讀傳其麤。厥後張生歐陽遞授受，夏侯大小俱通儒。恭王欲壞孔子宅，科斗古文出孔壁。梅賾以後諸本興，汩作九工亂白黑。兩家真僞無定論，入主出奴互掎摭。但期不謬歷聖心，聚訟古今竟何益。披圖别有感慨增，惜哉家令枉受經。輔導胄子棄典樂，刻深峭直乖和平。謀削七國中奇禍，劉安鼂危父已明。申商之術害萬世，當年誤學張恢生。卷圖為語治經者，慎勿變易趨刑名。嗚呼，慎勿變易趨刑名！

為程風沂給諫題張南華宫詹畫扇
南華居士美且鬈，散仙偶作人間緣。潑墨成畫總遊戲，欲與張旭同稱顛。有時經月不點筆，有時片刻掃盡牀頭箋。偶為知交寫方曲，興所到處神隨焉。杈枒老樹蒼而堅，雜以脩竹形便娟。怪石突怒勢欲走，下有縱横迴折飛來泉。胸中那存倪黄董巨法，畫從我心心從天。斯人幻化去無着，詎有形影過花磚。惟餘筆跡在人世，匹郭忠恕疑神仙。故人開匣共睇視，墨瀋猶濕常新鮮。知君念舊因貴畫，肯使聯綿過眼飄雲煙。為莊為惠憶濠濮，得魚得兔忘蹄筌。交情畫理兩珍重，與君洛誦秋水外物南華篇。

題諸襄七太史友松照
峨嵋頂上松，萬年不長蟠虯龍。泰山壇邊松，老幹曾受秦皇封。嶽麓寺前松，雙株參天入高穹。探奇道遠不易遇，何如春暉堂畔昕夕晤對枝横從。此松種自項襄毅，下潤寒泉固根柢。腹空皮剝質蒼堅，三百餘年有英氣。嘉禾太史公，清峭無匹儔。孤生挺特絶因倚，於世落落無營求。秉松之德與松友，受命獨正飽經冰雪神彌遒。斯立哦松脱塵垢，先生撫松志尚友。襄毅立功此立言，卷軸景鐘同不朽。凌霄附喬木，桃李榮陽春。樗材散木不中削與斤，惟有凌霜直幹栖煙雲。明堂藉爾為重棼，披圖疑有濤聲起，先生之風清如水。

奉敕題韓幹照夜白圖
曹將軍貌照夜白，龍池十日飛霹靂。弟子韓幹亦有圖，筆力幾與師相敵。肉中有骨藏丰棱，塵外能邀九方識。籋雲迣鳥欲騰空，碧眼圉人騎不得。杜陵遊戲作貶語，蘇子按圖重推激。天閑萬匹皆臣師，肯服陳閎受驅役。此卷流傳已千載，歸之内府珍尺璧。天家十駿有畫本，（上命工寫《十駿圖》。）月窟西來過重譯。超驤俱是千里足，豈數當年好頭赤。惜乎未逢韓幹手，誰為神龍表奇特。良工良驥兩相須，披卷英風起槽櫪。

玉甕歌應制
廣寒殿中大玉海，聲價高於古鼎鼐。于闐職貢供雕鐫，水族百怪窮神姦。詐馬宴餘陳几席，障以闌杆耀金碧。君臣飲酒歌樂豈，取醉正須三十石。劫灰飛後歸琳宫，伴侣瓦缶醃青菘。有如周宣獵碣缺辛鼓，民間作臼供杵舂。文明之世榮光發，寶鼎仍從泗濱出。移置承光（殿名。）位帖妥，牟敦舟彝共羅列。金源古檜蟠青虬，（檜一株，相傳金時物。）蔭此至元温潤質。從來精氣難埋藏，塵埃拂拭增輝光。聖朝不貴難得物，寶器自合登明堂。嗚呼，寶器自合登明堂，豈獨軒轅瑪瑙之甕盛天漿！

海災行
怪風卷海海水奔，衝決廬舍成通津。萬民為魚白日昏，波心黤慘屯冤魂。十六年間兩遭毒，（壬子至今兩災。）胡為虐此千村萬落之窮民。我將叩天關、謁天帝，請誅雨師風伯兼波臣，抉破陰霾洗氛沴。方今聖人愛蒼赤，普天捐復俾安宅。海疆一角偏受災，日昃九重抱饑溺。小臣無術能救時，退食自公慚飽食。故鄉迴望心茫然，何時蕩汩下地生炊煙。

紅豆軒詩為顧備九賦
有宋遺民元處士，手栽佳卉臨軒戺。花房交絡最高枝，流丹顆顆相思子。遺民老去隨雲煙，白雪清風憶曩賢。宋玉故居歸庾信，添將花木似平泉。尚書文采聯盤敦，（對。）紅豆莊前盛冠蓋。黨人南北獨稱魁，閨閣風華亦為最。此時庭院點腥紅，鸚鵡啄餘重珠貝。俄然滄海已揚塵，江令歸來鬢似銀。絳雲遭炬俱成燼，珍木無花不受春。名園從此成荒圃，牧豎樵翁俱作主。名葩伐去六十年，望裏蒼涼滿荆楚。前年復見抽新株，枝葉扶疏點絳柎。仍似匀圓垂火齊，依然的皪綴珊瑚。前人精爽寄花木，不與尋常校菀枯。孫枝斂抑承先步，肯比尚書自矜譽。（順治庚子，紅豆復花，牧齋引為己瑞，作詩十章。）年年封殖保天和，願拜韓宣美嘉樹。

洞庭秋泛圖為顧備九題
木葉下，洞庭波。客子遠遊歸思多，木蘭之枻煙中過。篷窗閒披白鷺蓑，胸吞雲夢歌九歌。鷓鴣啼煙猿狖嘯，葱茜楓林送歸棹。君山一點吐青螺，湘女風鬟鏡中照。采罷芙蓉散旅愁，振衣高上岳陽樓。吴頭楚尾凌空望，便欲乘風萬里流。

題翁朗夫三十三山草堂圖（江陰三十三山，香山其一也。）
君家本黟山，三十有六峯。（本天都人。）一從來暨陽，卜此半畝宫。香山蓉水間，樹屋聊稱傭。萍蓬忽漫遊九宇，文翰翩翩推阮瑀。常將忠信涉波濤，豈獨聲華合賓主。紛綸大論出小心，哂彼登牀傲嚴武。老來結念在故園，某樹某丘釣遊所。白雲蓊翳仍還山，三十三山天所予。石闌鬭語鴨，青隴鞭耕牛，鵝鼻渚畔拏輕舟。春申事業竟安在，惟餘一羣狐兔眠荒邱。有時興高寄託逍遥遊，等觀鯤鵬與蜩鳩，世間萬物能齊不。三十三山入圖繪，白石清流塵坱外。何如並畫六六峯，兩地雲松各相待。

題董文敏倣米畫
欲雨不雨山有無，欲霽不霽林糢糊。欲露不露村際屋，欲沒不沒煙中途。香光得自米顛法，瀟湘白雲今有圖。興來神來傾墨汁，百三十年絹猶濕。

題王石谷夏山雨霽圖
雷聲殷殷如轉磨，後山雨脚前山過。須臾雨止風亦收，日光射罅雲欲破。近看餘藹停陰陰，遠望翠嵐横個個。耳邊忽送淙潺聲，懸溜下垂玉虹大。烏目山人寫作圖，淋漓元氣誰能那。此時遥憶拂水巖，倒躍飛流灑佛座。封泥靜看果摇落，刷羽徐聞鳥鳴和。四山不見一人行，知有巢居正雲卧。

題晚聞主人畫（主人名穆，僖王孫也，畫松風、奔泉、古藤、怪石、高人抱琴獨坐。）
坐間欱欻狂飙起，旋聽奔流激雙耳。空堂恍惚聚精靈，炎月生寒徹肌理。睇觀知是王孫筆，萬壑松濤泉汩汩。古藤如幄摇晴空，突怒蛟蛇勢難掣。中有逸士湛幽林，虚巖獨坐横清琴。想見伯牙刺船至，海上鳥鳴水涌皆琴心。忘言得意足天趣，仿佛古調一曲聞歍欽。王孫仙去時未久，此卷已慁庸人手。到今仍入間平家，肯使簡珠落塵垢。披圖如挹太古風，高山流水只在無弦中。

冒雪錢唐江行抵富陽
凍雲凝結天茫茫，山勢合沓江湯湯。飛廉滕六作遊戲，送我迷漫馳帆檣。鬖髿連綿不肯止，睇望皛淼無紀疆。千巖積素形仿佛，掀篷寒氣侵肌骨。恍逢海上蓬瀛間，白色鳳麟銀作闕。閒身疑入清虚宫，一片心神總超越。錢唐已遠天欲暮，煙火依稀富陽路。此時鷄犬寂無聲，獨枕寒潮伴鷗鷺。

登文殊臺作歌
天都峙其左，蓮花拱其右。硃砂頫於前，玉屏環於後。其餘臚列如兒孫，或起或伏或仰首。我時象獅（二巖石名。）擁衛高巃嵸，下臨無極混溟濛。山半忽起雲蓬蓬，疏松奏樂鳴天風，身世恍在虚無中。我欲招容成、揖浮丘，試問丹經寶鼎將何求，無為清靜亦得成仙不。青鸞白鳳杳無跡，放眼天外雲悠悠。孤笻獨立最高頂，寓言朗誦逍遥遊。

黄山看雲海歌（在文殊臺作。）
老夫新從人海回，又到黄山看雲海。天公知我性好奇，頓使羣山態俱改。夜來宿霧收，曉望朝霞鮮。裊裊一縷雲，倏上遥峯巔。俄然峯嶺合，瀰漫相連延。青螺欲定忽欲動，層疊涌出兜羅綿。遠近平鋪總一色，浮天吞岸那得窮其邊。横空汹汹浩無跡，恍惚驚濤互衝激。鏗鍧鞺鞳聲不聞，浟湙茫洋勢何極。白銀宫闕杳渺間，疑是蓬壺方丈仙人域。木華有語道不到，鄒衍荒唐詫奇特。須臾微陽穿漏天風來，解破白衣絢金碧。我時登臺眺望如望洋，晃朗真堪蕩胸臆。往事追憶東坡翁，登州羈跡為寓公。蜃氣收時見海市，自信人棄非天窮。我今亦得見黄海，生平夙願天能從。作歌漫繼玉局後，有無變幻聊相同。歌成雲歸海旋散，仍見高天杲日光曈曨。

登光明頂放歌（黄山最高處，宜中秋望月。）
陟萬仞兮層巔，忽空明兮景無邊。千峯萬嶺兮俱在下，天都蓮華祗許齊其肩。我遺世兮陋蟻壤，坐平臺兮睇莽蒼。俯一氣兮無垠，收萬象於盈掌。攬全歙兮玲瓏，跨宛陵兮西東。池陽兮堆阜之形似，廬江兮衣帶之混濛。指匡山於天末兮，疑有五老隱見於雲中。嗚呼！人生慁濁兮苦羈束，百年一睫兮如短燭。浮雲變幻兮忽有無，安得日擾擾兮隨蠻觸。何如掃除一切兮心與天遊，升高望遠兮身世俱浮。置身黟山之絶頂兮，便如鳳麟海外之神洲。於時青鸞兮迎客，白鳳兮翔留。似聞浮丘阮仙向我笑，謂我三千年前居此為同儔。何當載美酒兮清夜，坐明月兮中秋。此山此月兮足千古，詎必更尋玉京深處開瓊樓。

越王臺
卧龍山巔越王臺，重重磴級躋崔嵬。人民城郭雙屐下，山光湖影千盤迴。當年沼吴憑越甲，忘卻請臣與請妾。鴟夷逋遁文種誅，烏喙祗堪共危急。無疆再世旋淪亡，春殿繁華惟一睫。我本姑蘇臺畔人，偶來於越踏煙雲。霸圖消歇名山在，倚杖峯頭吊夕曛。

問賀監故宅
季真老去乞閑身，天子裁詩賜舊臣。歸里黄冠寄高尚，鑒湖一曲全其真。放翁作歌吊狂客，艇子往來隨所適。菱租魚市足逍遥，道士莊前尋故跡。到今湖水半湮淪，誰問前民往時宅。我亦清時遇聖明，賦詩餞送許歸耕。四明湖畔思前事，今古相關無限情。

登華頂
崑崙遠脉趨南東，蜿蜒磅礴天為工。靈氣團結聳天柱，台岳上與星辰通。回環聯絡八百里，中藏千朵萬朵靈奇峯。就中一峯號華頂，位當華蓋乃是神仙宫。其高萬有八千丈，蔽日干雲勢無兩。霓裳羽節時經過，玉洞金庭斷塵坱。御風列子庶可行，我亦胡然把笻杖。升崖曉日光初暾，纖雲掃盡無翳昏，目光所到窮涯垠。四山重重互圍裹，巒嶺齾齾攢空旻。宛如蓮鬚蓮瓣相擁簇中央，蓮臺突起羣稱尊。東望太末，西眺括蒼。南瞻雁宕，北睇錢塘。一杯杳渺指瀛海，此中洲島何微茫。收之一一在襟帶，何須鄒衍摇吻談荒唐。我將陋燕昭，嗤漢武。想域外之遊觀，失當前之近取。神仙只在靈臺中，底羡身輕長毛羽。今年我攬黄山奇，旋經天台上厜㕒。别有匡廬九華與武彝，羅浮離合並九疑。名山有路終可到，安能喧局瓮裏儕醯鷄，青鞋布襪行攀躋。

華頂觀日月同度（十月朔。）
五更陟層巔，為觀海日出。曉星猶動摇，微雲漸開豁。空中千道紅光流，近蒸兩浙遠十洲。玫瑰靺鞨匪一狀，變幻金蛇紫色窮雙眸。一痕吐出浮淡白，陰精將死餘殘魄。纖阿微露光晶瑩，羲馭旋升勢炎赩。車輪上涌，來從東瀛。赤金鎔汁，圓靈所傾。雲際恍惚天鷄鳴，海波吞吐疑有聲。蟾蜍走匿歸瑶京，萬山照耀栖鳥驚，六合内外皆光明。或云陽月之朔歲一度，萬八千丈之峯入煙霧。行人觀者空往還，百歲老人難一遇。我來恰逢天氣清，自是天公默相助。古來日月如合璧，五星如連珠。章蔀紀元之會誠有諸，後人不見疑虚無。請登天台華頂看奇景，親見玉兔踆走翔金烏，心胸開豁毋拘墟。

天台萬年藤杖歌
天台老僧贈我萬年古藤杖，磥砢夭矯難為狀。斷根削枝瘦骨存，龍性由來體倔强。把持卓地聲鏗然，羸老扶持神亦王。此藤曠古全其天，風饕雪嚙逾精堅。嶰谷之竹亦後起，冥靈大椿讓爾先。結根抽條不知是何世，應是循蜚疏仡之代軒羲前。老夫老去卻忘老，不藉扶笻振枯槁。興高遠出尋名山，仗爾梯空入縹緲。人生當著幾兩屐，一杖吾生差足了。因念窮檐老耄空皤皤，扶攜無藉疲癃多。孔光忝受靈壽杖，有負君賜工媕婀。吁嗟乎，安得四方老壽頤天和！

董宗伯煙江疊嶂圖用東坡韻
似煙非煙山非山，羣山吐煙山藏煙。香光潑墨作遊戲，造化在手然乎然。溟濛合沓杳難極，但見空際飛出無聲泉。斜穿林壑勢忽斷，逆折下走成迴川。村落幾處隱復見，板橋沙嶼前山前。平湖渺渺雲作岸，輕舟泛泛波連天。畫禪筆與晉卿異，不願皴染歸清妍。楚山仿佛在堂上，便欲指點雲夢長。沙田往時楚中持使節，興高眺覧忘衰年。正則荃蘅尚馣馤，湘靈環珮疑嬋娟。漢江一棹入煙雨，迥異繡被舟中眠。對景如逢虎兒畫，哦詩更憶東坡仙。於今八載付夢寐，雪泥鴻爪空塵緣。披圖雲煙倏過眼，萬事撥棄且須高誦逍遥篇。

題繡谷圖
盤猗示我繡谷圖，知是先人栖息處。林端一角露埤坭，塢裏千株叢竹樹。圖書插架羅古今，朋舊攜笻話情愫。仿佛盧鴻草堂輞川莊，前後名賢賦章句。烏目山人寫作圖，到今五十年來同旦暮。先生出守之蠻雲，和風着物俱回春。要荒之地化舊俗，瓊儋往昔留奇人。拂衣歸來遂初服，閲世紛紛笑蠻觸。谷口幽人卧野雲，巷中遠客停征軸。匠門秀野已淪亡，領袖騷壇唯繡谷。我亦時來共觴酌，興到吟箋分尺幅。有如江黄蓼六避荆楚，敢比韓孟雲龍共相逐。先生倏載雲旗遊，三徑不改林塘幽。紀羣之交締兩世，晤言泉石餘風流。手書碑版照遠近，池中黑水蟠蛟虬。屬我補題舊畫卷，前民神采想象依雲樓。寒碧高文壓卷首，小言詹詹殿其後，竊附末光期可久。（卷首為大宗伯韓文懿公。）

四面松為王生岡齡賦
前年遊黄海，直造天都峯。峯巔怪松裂石罅，樹樹屈曲蟠蛟龍。欲斸一枝不可得，翹首悵望煙雲中。今來楓江忽相見，王氏園中挺孤幹。青銅古鐵質比堅，閲歷年華了無算。縱横正側枝盤拏，鱗鬣之而總奇觀。初疑偃蓋張瓷盆，諦視折旋幾回變。行人到此目屢移，詫歎奇松宜四面。根荄藏石中，歲久漸成石。對待判死生，渾合混形跡。是松是石難强名，造化神通那能識。主人無事來閑亭，點筆欲貌蚴蟉形。宛然相對天都最高頂，如遇浮邱跨鶴來空冥。靈心幻入虚無際，寫出虬枝面面青。

二禽
鴨媒笑鸕鷀，笑汝貪食魚，朱絲繫頸不下腹，專利漁者何其愚。鸕鷀笑鴨媒，笑汝太狡獪。唼唼呼羣入網羅，故作相親陷同類。二禽性異醜則同，終身常在傾危中。不見忘機自得者，江頭獨有信天翁。

奉敕題韓滉七才子圖
晋公畫手孰比肩，人物變態分媸妍。五羊撃壤（二圖名。）藝苑傳，七才子卷圖唐賢。延清才調真便娟，樓頭落紙飛雲煙。君詩獨留那可删，景龍風格開衆先。摩詰詩畫兼通禪，宫槐落葉心悁悁。陳琳庾信語可憐，司勳揮灑疑從天。黄鶴白雲詩一篇，壓倒餘子誰能攀。嘉州補衮君王前，後參軍事之窮邊。羽聲慷慨驚朱鳶，史白諫議羞寒蟬。書擅飛白形翩翩，正史放失毋乃偏。誰超逸者李青蓮，工詩縱酒還遊仙。三公千乘秕糠然，老年浪跡歸青山。達夫老去為達官，學詩晚歲旋登壇。高岑並峙雙峯巔，七子先後為同班。風中雨笠何掀掀，青騾白牯驪騮騵。連繮並轡疑出關，倘逢尹喜談幽元。一一點染歸素纨，杜陵襄陽何逸焉。其故難詰姑舍旃，畫圖歷久色未蔫，神物呵護逾千年。歸諸秘府珍璵璠，聖人題詠天藻宣。榮光上燭輝星躔，此卷長留天地間。

奉敕恭題御筆古幹梅圖
御園磁盆放古梅，一枝早報三陽回。着花不多意簡淡，時有馣馣香風來。根株剝蝕欲枯朽，孤幹抽英换老醜。略施淺色染冰肌，綽約仙人中卯酒。此花培自江之南，常同優鉢依花龕。無翼而飛移内苑，天家雨露饒滋涵。不須雀啄破蓓蕾，春到自逗顔微酣。九重貌取祗用墨，天趣何須尚姽嫿。九方相馬意略同，牝牡驪黄只形跡。淋漓餘興賞以詩，嘉卉能邀聖人識。冰霜煉盡老此材，一遇品題重標格。去年六御之湖濱，馬家山畔梅千村。留題恰在香雪海，韻事傳遍三吴民。回鑾以後遠此景，還藉古盎傳餘芬。摩挲老幹托詩畫，如對寒流萬壑雲。

題徐文長雪中雜花圖
夙聞王摩詰，雪中畫芭蕉。用意每出造物外，世人俗見空訾嗷。青藤山人更荒幻，花花紛紛寫凌亂。春秋冬夏雜然陳，飛雪壓枝堆素練。每當换景詫詭譎，睇視寒光目摇眴。想當點墨時，縱飲傾千卮。醉中忘物並忘我，筆所着處俱神奇。到今殘瀝沾紙上，酒氣猶復餘淋漓。張旭善草書，得自渾脱（音駝。）舞。山人筆墨惟師心，變化横縱自為主。千載質之王右丞，相視而笑稱良朋。

蔡墨濤西征驅羊圖
渾邪未納款，上將西出兵。橐駝馬匹載糗糒，千隊萬隊之龍庭。長官奉檄出嘉峪，驅羊遍踏山崚嶒。蔡侯牧民如牧羊，撲抶無事惟恐傷。十羊九牧古人誡，不擾其性歸馴良。蔡侯役羊如役民，不徐不疾安其羣。從後鞭之衆趨走，白雲一片來軍屯。天似穹廬籠四野，石彈馬蹄沙没踝。茫茫前路安所之，何妨直至陰山下。將軍貂帳夜起舞，吹螺纔罷紛撃鼓。割羊燔炙犒三軍，士飽而歌命爭賭。頭曼屈服不敢驕，略似羊羣順而俯。蔡侯沙場歸，命工寫作圖。敕勒川畔軒眉須，矜矜𧥄𧥄驅羚羭。於今歲月逾一紀，披卷猶見奔馳初。嗚呼，披卷猶見奔馳初，邊臣功伐可使淪江湖！

歸愚詩鈔卷十二　五言律詩
訪如來庵
寒雲護山頂，隱見最高峯。遂造林中寺，纔聞午後鐘。窗明半嶺雪，門掩斷崖松。分院平生願，從誰話箭鋒。

春日村行
果腹竟何事，蕭然曳屐行。閒共白雲往，步尋流水聲。墟煙凝雨重，耕犢負犁輕。獨立板橋望，春山面面横。

吴江道中
煙裏鳴柔櫓，舟行趁蚤潮。湖寬雲作岸，邑小市侵橋。野雁藏蘆葉，溪魚上柳條。那堪霜降後，楓落正蕭蕭。

過鍾山
跋馬鍾山路，經過舊御溝。空聞抱龍虎，唯見牧羊牛。衰草眠翁仲，西風賽蔣侯。不堪頻眺覧，從古帝王州。

北極閣
傑閣高無際，凌空得大觀。皇州憑一望，龍氣有千盤。海日當窗涌，天風入座寒。凄涼舊宫殿，碧瓦半摧殘。

謁韋刺史祠
昔賢曾典郡，千載剩荒祠。性懶常參佛，官閒日詠詩。几筵留鼠跡，帷幔罥蛛絲。後學空希古，宗風愧左司。

韓忠武王墓
佐命豐碑在，鴻文勒戰功。錦衣堪服敵，金册竟和戎。驢背懷諸將，尊前慟兩宫。千年埋骨地，松柏起悲風。

牡丹
頓覺春光麗，平臺放幾叢。衆芳齊讓品，國色豈求工。煙重含朝露，枝低受晚風。家園殊得地，不獨上林中。

其二
花信闌珊候，偏開第一花。自能端品格，不厭近繁華。步障通香氣，閒庭散綺霞。閨中曉妝罷，相對惜紛葩。

意行
意行無遠近，芒屩恣幽尋。一徑入花塢，泉溪藏竹陰。斷橋蒼蘚積，古洞白雲深。靜向山房坐，悠然清道心。

秋日過浴鳧涇
田家無面勢，草屋亂西東。菱渚半邊白，楓林兩岸紅。摘葵清露下，撲棗夕陽中。村社吾常與，鄉音喜漸通。

過二棄草堂悼横山先生
往歲談經處，風流不可親。珠龕猶在座，講席已凝塵。落日語山鬼，空堂薦渚蘋。招魂歌楚些，目極重傷春。

其二
身後竟何有，荒涼數畝園。古藤纏怪石，野竹穴隤垣。卜壤虚堂斧，承家望子孫。平泉餘草木，應憶衛公言。

宿圓通庵
到此何妨歇，空門自得朋。力農君已慣，問偈我無能。雲過留虚榻，風寒澹佛燈。夜深枯坐久，顧影亦疑僧。

樾亭上人見示九秋新詠
感秋時得句，句句作秋聲。自足煙霞氣，能輕島可名。道心枯木靜，幽思石泉清。愧乏江淹筆，從君擬未成。

次京口作
山頭甘露寺，隔岸佛狸城。為憶南朝事，因談北府兵。天空寒雁落，人靜晚潮生。鄰舫聞吹笛，偏傷旅客情。

金山
四顧臨無地，孤峯亦壯哉。天風盤鸛鶴，海月上樓臺。鐘梵從空落，江山入座來。雲堂龍聽法，深夜挾潮迴。

夏日述感七首
旱潦頻仍後，三吴風景殊。民貧輕揖讓，力盡畏征輸。瘠土農皆散，平田麥已蕪。吾生慚俯仰，觸目總艱虞。

其二
糠籺聊充腹，遷延及草根。長官齊設粥，黎庶最銜恩。奔走誰家子，哀鳴到處村。吏胥休蠹食，國法至公存。

其三
癘疫連三月，災荒歷二年。空村多鬼語，茅屋少炊煙。乞命崇淫祀，招魂赴野田。四方俱掩胔，感此意茫然。

其四
豪家閉倉廩，米價日頻加。世事已如此，吾饑豈有涯。為儒唯飲水，學道愧餐霞。但冀泛舟役，湘潭到客艖。

其五
三尺森然在，無良尚有徒。探丸分黑白，劫客隱萑苻。聖主時蠲賦，賢臣欲繪圖。爾曹須向善，回首免刑誅。

其六
身世空搔首，茫茫總不堪。多金高甲第，無食賤丁男。救弊須良策，哀時敢戲談。傳聞鴻雁羽，肅肅去淮南。（時淮民多就食四方。）

其七
五行多錯迕，恒雨又恒暘。乍看脩堤急，旋聞戽水忙。憂時勞丙吉，占策問京房。玉燭資調燮，還期格昊蒼。

謁文信國祠
先生今不死，萬古仰完人。興喪由天命，安危仗此身。厓山俱赴難，燕市獨成仁。遺廟平江路，輝煌俎豆新。

其二
故君淪漠北，幼主立中朝。家國存餘燼，風霜識後凋。臣心指南録，天意浙江潮。此日羞蘋藻，誰人賦大招。

其三
一旅圖興復，孤臣立國難。俘囚歸北地，生死著南冠。正氣千秋在，丹心後代看。（先生有《丹心集》。）西臺舊賓客，慟哭淚汍瀾。

其四
旌節臨吴地，今傳信國祠。蛟龍蟠古柏，風雨卷靈旗。高棟巍峨日，忠魂陟降時。朔方起輦谷，寂寞幾人知。

岳鄂王墓
今古含冤地，孤臣舊死忠。已成三字獄，竟廢十年功。匡復憑諸將，沉淪念故宫。六陵殘毁後，泉壤泣英雄。

其二
大將迴戈日，中原陷敵時。朝廷輸幣帛，父老望威儀。天意竟如此，神靈儼在兹。千秋見孤憤，認取向南枝。

玉泉觀魚
石甃紅泉畔，遨遊金碧魚。聽經朝誦候，得食午齋餘。罛罶從無患，江湖或不如。衆生通佛性，為傍化人居。

靈隱寺贈諦暉上人
慧祖開山處，禪關澗壑深。雲生窗户裏，泉響竹松陰。齋缽空羣味，蒲團長道心。相逢老尊宿，閒話去來今。

冷泉亭
怪峯迴合處，一水鑑虚明。不記何年冷，能令萬古清。涵空天倒映，穿石澗常鳴。靜向亭隅坐，泠然滌性情。

簡楊大瓢
遼左歸來後，蕭然鬢有霜。書宗王大令，碑陋段文昌。濯足清溪裏，浮瓢滄海旁。（有濯足、大瓢二圖。）樓頭每搔首，鄉思正茫茫。

沴疫
沴疫遍孤村，人家半掩門。鴞鳴欺白晝，鬼語聚黄昏。巫祝頻祈禳，親朋少慰存。病多聞脉理，方藥許同論。

王新城尚書寄書尤滄湄宫贊書中垂問鄙人云横山門下尚有詩人不勝今昔之感末並述去官之由云與横山同受某公中傷此新城病中口授語也感賦四章末章兼志哀挽
三百年來久，風騷讓此賢。慚無水曹句，辱荷尚書憐。千里吴雲隔，雙魚汶水傳。野夫承下訊，惆悵倚江天。

其二
横山全盛日，請業遍門墻。一老嗟淪没，羣愚故謗傷。閒雲封講席，古柳卧書堂。故友悲今昔，青青墓草荒。

其三
虎豹天關踞，雲房未許窺。漫教尤衆女，只自怨蛾眉。歷下揮談麈，汾湖把釣絲。後先同放棄，恰遂白雲期。

其四
又見文星闇，緣知歲在辰。濟南無作者，海内失詩人。虚附青雲士，難賡白雪春。虞翻同感泣，此意向誰陳。

漫與
見説岐山鳳，和鳴及盛時。羊腸千折險，虎口一生危。直節風霜鍊，清名草木知。重華真至聖，款款許陳詞。

其二
荃蕙成蕭艾，芳馨忽變更。申申詈正則，下下考陽城。撃斷憑卿貳，寬仁仰聖明。猶存三代直，野老有公評。

有感
天上風雷過，人間氣象新。狐羣竟濡尾，象齒足焚身。有愧文章伯，誰為社稷臣。爾曹堪一笑，回首等埃塵。

遊良常山
齋心遊地肺，高步躡雲關。塵跡不能到，仙真時往還。風雷生絶壑，猿鳥響空山。百折丹臺水，潺湲出世間。

其二
茅君餐术處，古洞號華陽。天際雲軿下，林端白鵠翔。煙霞封石竈，龍虎卧丹房。更渡桃花崦，松風澗壑涼。

其三
我來朱陽館，不見陶通明。想象碧桃下，悠然吹玉笙。琅函藏虎峪，遺蜕記雷平。是處堪怡悦，白雲無限情。

賦得海上生明月
天水相連處，煙消浴太陰。潛龍驚夜靜，老兔上波心。明滅三山遠，蒼茫一氣深。何人弄横笛，遷客欲沾襟。

熱
毒熱今年甚，三旬此亢暘。有風偏助暑，近水不生涼。土燥牛蹄裂，山焦木葉黄。朱門正娛客，乘月引清商。

旱
姦宄方潛跡，驕陽又告災。萬山爭出火，六月不聞雷。血向焦禾滴，心因竭澤灰。昊天須感格，尚及免蒿萊。

過徐元歎落木庵
朝市滄桑後，孤身老蓽門。斯人不可作，空憶舊吟魂。大地留詩卷，香林代子孫。因知落木意，萬物在歸根。（譚友夏送元歎歸吴曰：「子今落木歸根矣。」）

送樾亭上人遊五臺
已作無家客，空囊任遠遊。七斤攜布衲，萬里向并州。虎穴身堪宿，人煙飯許投。曇鸞遺跡在，巖下訪前脩。

其二
五臺高崒嵂，六月斷炎蒸。壁射黄河影，崖藏太古冰。半空開寶筏，直上把金繩。參罷文殊法，歸燃智者燈。

雨中過李芥軒村莊流連旬日感舊述懷成詩四章示主人與林石文山共和之
茅涇雲水路，百里入空濛。人隔寒林外，舟行暮靄中。到門三徑雨，對榻一簾風。共覺年華晚，燈前感鬢蓬。

其二
海内逃名者，如君有幾人。野雲殊澹蕩，老鶴倍精神。善卷耽高隱，榮公分食貧。白頭懷舊友，慟哭古遺民。（戴南枝隱士。）

其三
羣彦當時會，過從意氣豪。雲龍並韓孟，酒筑合荆高。别後關河隔，相思夢寐勞。更憐泉下客，古墓滿蓬蒿。（湖村陸子物故十餘年矣。）

其四
風雨連綿日，林園寂寞時。相邀二三子，同此話心期。鄰叟今詞伯，（華林石。）門生老畫師。（程文山。）留予江上棹，未忍采將離。

淫潦二首
淫潦逾旬月，沉災倍往年。茭葑攢古路，濤浪蹴平田。穀貴難論價，人饑仰食鮮。窮檐生計少，灑淚向高天。

其二
水光百里合，雲氣萬家昏。牛馬色難辨，龍蛇勢自尊。窮民稀作市，儉歲早關門。為語龔黄輩，探丸今尚存。

復雨
新晴餘黤黕，極目正汪洋。何事復陰雨，終然蔽太陽。鵂鶹鳴古屋，蛙黽上高堂。無路排閶闔，天心豈渺茫。

雨不止
虹見偏催雨，雲晴忽送雷。二儀無闔闢，萬井有污萊。螺蛤難為命，蒼黎且莫哀。發倉聞减價，稍喜補沉災。

簡朱元博
貧作諸侯士，黄河古岸邊。高才且留滯，吾道合屯邅。波浪愁孤客，文章屬晚年。清詞倘能寄，應為故人傳。

其二
吴天三月雨，無麥漸無禾。故國不堪命，異方愁若何。熊羆屯絶塞，鸞鳳入虞羅。知爾百端集，臨風寄慨多。

方氏楮蔭軒即事
軒前交罨畫，竹柏已成林。欲取不材木，還留楮樹陰。主人靜無事，永日此彈琴。唯有白鷗鳥，悠悠共素心。

其二
暮天微雨歇，片月浸湖波。樹色過橋暗，秋聲入夜多。濕螢依水草，山鬼語煙蘿。不寐空搔首，亭隅坐放歌。

歸雁和方東華
萬族迎春氣，征鴻返朔方。此行慎辛苦，邊塞尚冰霜。久客憐摧羽，長天恐斷行。南中風物好，曾否憶沅湘。

其二
物性偏知候，歸飛向遠天。一聲辭澤國，萬里破春煙。前路臨關近，鄉心較客先。莫過張掖郡，諸將正防邊。

舟發蓉湖過史漢公墓
十里蓉湖路，鄉音此地分。野塘孤客棹，衰草故人墳。遺稿沈眢井，閑門鎖亂雲。梨花寒食候，誰為薦夫君。

詠蟬
抱葉一身輕，乘時亦善鳴。迎風添遠韻，移樹帶殘聲。轉化慚吾拙，無求見汝清。夕陽疏雨後，相對若為情。

送劉東郊之閩中
節序逢摇落，況當君遠行。難為今日别，並見古人情。客路千江雨，秋心萬木聲。蔗洲如已過，應近越王城。

其二
四海為家客，閩中又此回。不須行旅斷，已是夜猿哀。馬甲隨潮入，鮫宫向月開。知君重懷古，獨上釣龍臺。

贈方舟兄
嶺海宗工後，吾兄此代興。風雲悲絶塞，木黍感荒陵。足跡天邊到，才名域外騰。老來心力健，猶似脱韝鷹。

送馮文子宰禮縣（舊名漢陽。）
聞説漢陽路，高高欲上天。不辭風雪苦，萬里赴祁連。儉歲方艱食，屯軍正控弦。勸農兼草檄，待爾長官賢。

其二
老去始為郎，西行入鞏昌。山川過雍隴，民物雜氐羌。救俗惟寬賦，籌邊在墾荒。從知官閣裏，不暇夢錢唐。

寄宋南園文選
乍得田園樂，幡然重策勳。平羌方用武，參選亦從軍。輸輓征途慣，勤勞聖主聞。傳來消息苦，風雪入羊羣。

其二
三載留邊地，遥聞鬢欲皤。轅門森號令，賓佐理干戈。策馬黄雲亂，燒荒白草多。聖皇今赫怒，不許郅支和。

其三
夙昔工詩筆，聲名二宋齊。（令兄介軒。）如何文苑客，久落大荒西。坐卧憑戎馬，晨昏厭鼓鼙。籌邊聊得暇，儻寄數行題。

西極
西極未歸化，王師議取殘。丁男徵六郡，甲士重三韓。青海天將盡，陰山火亦寒。誰同傅介子，談笑斬樓蘭。

次京口
日晚南徐鎮，重關勢屹然。黿鼉衝浪出，鼓角遍營傳。月偃千檣影，風低萬井煙。茫茫南北限，漫説可投鞭。
【校】
《一一齋詩》卷十收此篇，題作「京口」，全詩為：「今古稱雄鎮，三山勢屹然。城垣嚴鎖鑰，士卒整戈鋋。月臥千檣影，風低萬井煙。茫茫南北限，漫説可投鞭。」

七夕
天下相思夜，風光已入秋。露沾乞巧席，月照故鄉樓。砧杵千家動，雲山兩地愁。遥知小兒女，不獨看牽牛。

寄汪漁隱松蘿昆仲
憶泛木蘭舟，湖波竹箭流。白堤遊女路，紅雨酒家樓。時序輕雲過，關山落日愁。因思虎林叟，雙鬢又逢秋。（謂方舟兄。）

夜
嚴城聞鼓角，客夜倍凄涼。節序催雙鬢，關河滯一方。孤燈當月澹，歸夢入秋長。漸覺金風冷，寒衣倘寄將。

夜發
古壘戍旗收，煙中起棹謳。風霜欺短褐，星漢入歸舟。鐙動江樓影，蛩吟野岸秋。往來常此路，欲白旅人頭。

雲陽驛
舟發雲陽驛，遥聞車馬喧。漁家船作市，戍卒佛同門。過眼江湖下，驚心歲月奔。寄奴征戰地，興敗與誰論。

王韓起見過（時值九日。）
把卷思良友，天涯客正來。江鄉逢令節，陰雨罷登臺。貧賤甘吾道，文章讓汝才。悲懷兼别緒，款款話深杯。

其二
落魄滯江皋，三年一布袍。長貧真到骨，衆論尚吹毛。摧抑名偏盛，艱難志愈高。撫時還慟哭，賈誼是吾曹。

季子祠懷古
斜日延陵郡，秋風季子祠。荒庭飛野馬，老樹宿寒鴟。十字褒尼父，千秋並喜時。躬耕兼待命，懷古不勝思。

客途
溜溜水鳴渠，蕭蕭樹繞廬。年豐村有米，江近網多魚。菜把歸官市，樵薪上小車。客途聊記此，他日憶南徐。

獨立
獨立溪橋晚，霜寒日色昏。漁煙吹浦口，藜杖入松門。鐘動遥知寺，鴉歸自識村。美人天外思，搔首竟無言。

送人從軍
卜式輸家日，班超投筆年。一身能許國，萬里且籌邊。霜月窺龍劍，黄沙撲錦韉。遥知竇車騎，待爾勒燕然。

聞浙西兵過
浙西戎馬鋭，有詔赴雲州。虓虎初離穴，饑鷹欲下韝。驍騰貪賭命，跳蕩快封侯。敢道滇南遠，陰山戰未休。

其二
兵甲江南過，星躔太白高。三軍嚴號令，萬里肅秋毫。雲合魚麗陣，花團雕錦袍。材官應努力，莫使聖心勞。

懷謝立夫廣南
五嶺愁猿外，音書不易聞。春風一尊酒，憶爾在南雲。官舍脩山史，炎方重古文。娵隅作蠻語，應笑郝參軍。

望海門
眼落鳥飛外，茫茫澤國東。江分山脉斷，天劃海門通。雲樹混元氣，波濤蹴太空。羊鵾曾殺敵，指點話奇功。（鵾殺侯景于此。）

計希深見過不值寄詩訪横山先生遺稾奉答二章
田父扶犁出，幽人放棹過。叩門黄葉滿，留客白雲多。佳話傳樵牧，餘情繞薜蘿。愧虚賓主禮，惆悵送煙波。

其二
先哲遊梁地，荒墳拜逸民。（尊君甫草先生脩謝茂秦墓。）後賢過茂苑，遺稾問詩人。文采竟何益，子孫今更貧。因君能念舊，感激欲傷神。

燕
是物宜高舉，何為獨近人。往來尋善地，下上語陽春。鼎俎本無累，聰明豈誤身。茅檐依故主，知爾不辭貧。

歸愚詩鈔卷十三　五言律詩
熟食日
總是傷心處，況當寒食時。一番江上雨，無限故園悲。魚菽虚盈几，棠梨自滿枝。邙山回首望，腸斷杜陵詩。

櫻桃
豈是成都種，離離一樹匀。顆含庭際鳥，紅照坐中人。異地方迎夏，故鄉誰薦親。風前無限感，不忍遽嘗新。

題蜀難紀略後
華陽沈公殉流寇張獻忠之難，幼孤豹文播遷於蜀，逾二十餘年始歸，作《蜀難紀略》，與吴梅村《紀略》各異。
全蜀竟塗炭，皇天亦不仁。守官甘鼎鑊，亂世有君臣。板蕩遭亡國，兵戈剩後人。馳驅駹笮路，廿載歷風塵。

其二
萬里歸來日，空招異國魂。君親皆至性，忠孝有危言。字積王褒淚，聲兼巴峽猿。聖朝求實録，良史在清門。

挽張岳未
科名真累汝，遠徼作勞臣。守正偏逢厲，尊生轉殞身。遺棺歸故國，家食仰何人。愧我同磨鏡，空將絮酒陳。

旱四首
夏旱連秋旱，陰陽嗟久訛。黄埃飛下隰，血淚滴枯禾。直訝火生井，誰看豕涉波。愁時虚有願，無力挽天河。

其二
三月閉雷聲，天公令不行。禱誇繁露術，憂切望雲情。孝婦疑遭戮，弘羊或待烹。宵來每翹首，星漢影從横。

其三
旱田過白露，得雨半無功。況值吐花候，偏生動地風。兼旬禾盡偃，萬畝粒將空。回憶祈年日，窮檐一哭中。

其四
兖豫告災日，燕秦待賑年。如何古吴地，原野復蕭然。蒼赤唯存骨，强良不畏天。安民先禁暴，專望大臣賢。

九日登君山
秋興莽牢落，江光混窅冥。客中逢九日，木末坐孤亭。狐兔岡嵐竄，魚龍几席腥。一杯澆楚相，吾欲問精靈。

送陳樹滋
更異他時别，愁懷知萬端。存亡悲骨肉，去住慨艱難。辭葉衰楊晚，移枝烏鵲寒。故交或念汝，珍重向長安。

舟次詠懷二首（時五十初度。）
天地冰霜候，風濤漂泊身。匆匆逢五十，款款話悲辛。（同及門諸子。）蒿蔚憐衰草，泥沙困涸鱗。篷窗把村酒，遣興轉傷神。

其二
孤舟去住輕，野宿就荒城。遲暮易增歎，雲山空復情。微軀慚救過，儉歲拙謀生。百感難成寐，長天旅雁聲。

梅花樓文讌和杜雲川太史韻
山間雲作牖，木末石為樓。酒置王珣宅，人來柳惲洲。（家䑳翁編脩。）蒲葵方令節，湖海總名流。何處梅花落，聲聲笛韻幽。

其二
雜坐鳥巢外，披襟嵐翠中。一尊懷霸業，半嶺受天風。泉石言俱妙，漁樵道亦同。涉江來日事，蘭槳興何窮。（重五前二日。）

挽宋南園文選
纔復銓衡舊，重為出塞行。虎頭空異相，馬革足平生。淚下三邊卒，魂歸萬里程。知公遺恨在，絶域未休兵。

其二
主聖容孤直，臣勞咎獨賢。聲名重參選，心血盡籌邊。清論朝班上，遺棺雪嶺前。乘槎有歸日，未及漢張騫。

其三
憶昔論文日，城南坐小樓。把杯當七夕，分手竟千秋。（時乙未七夕。不數日，南園從軍西上。）白雁飛空到，黄雲望欲愁。大招吾有作，何處是秦州。

晚秋雜興
亢陽連四月，凶歲歷三年。恭遇成湯世，難回覆閔天。西風動茅屋，荒草滿原田。黄雀虚求食，飛鳴亦可憐。

其二
蓬户炊常斷，朱門廩亦空。已判離骨肉，無處鬻兒童。井邑征求裏，牛羊涕淚中。誰能師鄭監，圖繪達深宫。

其三
知交徂謝後，頓使寸心灰。舊篋存三賦，新辭詠八哀。秋飙涼病骨，落日上高臺。莽莽環瀛内，誰人解愛才。

其四
安邊資重鎮，防寇及深秋。應有金城略，能紓玉座憂。西戎連種類，諸將拜公侯。何日旄頭落，龍庭兵甲休。

其五
北闕須才畯，山林士氣增。蒐羅到麻葦，曲直中鈎繩。周燮逃名苦，孫弘對策能。虚聲應共雪，莫負璽書徵。

生田王氏幽居
竹靜江喧地，幽人好結廬。歲時看草木，朋舊託樵漁。每種陶潛秫，曾焚阮裕車。機心久忘卻，爭芧任羣狙。

其二
一姓成村落，三農作比鄰。打門無俗吏，載酒有閒人。網得河魚賤，分歸社肉均。從知塵世裏，猶見古風淳。

其三
可詩亭畔路，（係顧仲瑛讀書處。）今作輞川莊。聲伎隨流水，風華續瓣香。紉蘭嘗憶楚，曳杖或歌商。俯仰無窮意，登臨送夕陽。

其四
山遠遥分翠，江空欲上潮。橋危呼小艇，路失認遺樵。禮法從吾簡，清詞信口謡。閒園逢老樹，荄幹見前朝。

其五
伯子清才富，瑶林集孔鸞。恥歌白石粲，聊得碩人寬。東觀羣簪筆，南陔獨采蘭。三公真不换，日侍寢門歡。

真孃墓
千古消魂處，高原葬舞裙。松間蘇小墓，花下薛濤墳。名自詩人得，山從霸主分。講臺聽法後，應已斷行雲。

菊
獨立三秋後，花開白露團。不容人玩狎，曾見晋衣冠。酒盡何妨對，饑來或許餐。果能存晩節，任爾夜霜寒。

其二
天意存高潔，疏籬試晚香。風前人共淡，月下影俱涼。豈敢怨遲暮，無心及艶陽。不逢陶令采，寂莫亦何傷。

簡李鹿山中丞
虎阜聊雲卧，青山竟可賖。憂民還有淚，報國已無家。病蓄三年艾，閒看七里花。海疆沈竹楗，何日障風沙。

其二
哲匠多能事，新詩品自尊。風花餘道趣，飲食總君恩。慮澹穠華謝，聲希正始存。愧非吴季子，古樂敢深論。

挽方舟兄
射陽凶問到，轉憶送征車。衢路踟躕頃，文章付託餘。那堪成永訣，無望慰離居。愧我非玄晏，三都序不如。

其二
荷鍤吾生事，憐君死未埋。一棺依古佛，千里阻清淮。兒子寒披葛，姬人病典釵。還思少年日，裘馬洛陽街。

其三
吟壇聯北郭，僧寺往來頻。高格追前哲，他年重此人。姓名還在口，几席已凝塵。底用山陽去，才傷向秀神。

宿李芥軒村莊（芥軒失明三載。）
又成今夕會，寒雨草堂前。别久疑殘夢，顔衰憶往年。深談呼剪燭，縱酒欲忘天。捧杖童孫侍，欣看後輩賢。

其二
天亦難殘汝，依然愛苦吟。世人俱信耳，此老不盲心。有恨緣懷舊，無眠只擁衾。伯鸞遺跡在，明發約相尋。（時約鴻山之遊。）

山居雜詩
久囂思靜理，買宅得山居。豈敢慕高蹈，聊云愛我廬。頽垣限鷄犬，喬木辨村墟。隙地堪為圃，吾將此荷鉏。

其二
地與花宫並，鐘聲早暮聞。農過時賣畚，客到偶論文。帆帶洞庭雨，屐穿茶塢雲。自耽閒趣味，未遣衆人分。

其三
緑蔭鄰家樹，香流户外溪。（門外通香水溪。）幽花難識種，好鳥各成啼。拾橡空林近，斸苓野徑迷。鹿門期可遂，安穩報山妻。

其四
一水塵氛斷，人情尚率真。負薪徵賤價，賖酒許比鄰。時説長官好，還憐寡婦貧。秋深聞社鼓，報賽及良辰。

其五
身閒諳物態，小小亦關心。怒哂螳螂臂，哀憐蟋蟀吟。豆花涼雨落，瓜蔓早霜侵。無限櫹槮意，風前理浄琴。

其六
歲稔風光好，山村事事宜。施僧家有飯，請藥里添醫。雀鬧收禾日，蜂喧割蜜時。況聞緩征賦，歡喜到童兒。

其七
憶昔鋤茅叟，（張子永夫。）居同岸上船。胸中滿冰雪，得句總雲煙。牙曠久不作，歍欽誰復傳。最憐埋骨後，寂寞研山前。

其八
樹屋舊名傭，年衰竟作翁。畫圖添晋服，蒼翠接吴宫。山好遊難定，交新氣已通。偶然懷故里，東望靄濛濛。

其九
散食游魚喜，吟詩野鳥聽。饑臨乞米帖，閒注相牛經。厨顧龍俱鎩，由光鴻已冥。聊同南郭卧，不辱北山靈。

其十
焚身緣象齒，累俗為猪肝。與世一無擾，始知天地寬。藥苗隨徑采，茶竈任童安。行覓鍾吾路，（即穹窿山赤松子采藥處。）空巖問大丹。

贈張時升
身立窮通外，家居圖畫間。潮回疑蝕岸，雲動欲移山。穴並臺佟鑿，門如栗里關。因思塵世裏，只有此人閒。

不寐
寒夜何時旦，虚窗月尚明。燈昏殘焰小，衾冷曉霜清。多謗緣違俗，無成為近名。鐘聲來枕上，耿耿念平生。

信宿王泝柏山莊兼贈令嗣再軍
杖履有餘緑，人家在竹林。不教猿鶴怨，自得薜蘿心。先德甘陵部，新辭梁父吟。壁間留古篆，相對感人琴。（陳隱君陽山。）

其二
世事不能到，深松瘦石邊。人心清止水，山色澹秋煙。落葉從風掃，寒花得露妍。精藍處處有，隨意訪枯禪。

其三
令子才飛動，心輕章句儒。續編分紀傳，（輯《歷代史傳》。）舞蔗代戈殳。豪氣堪磨盾，嘉名在棄繻。吾生高興减，對爾那能無。

其四
相約把枯藤，尋山我尚能。嶺兼飛鳥度，磴逐野猱升。雲木總堪畫，（張子墨岑指示畫理。）僧寮亦得朋。斷崖留姓字，到處記吾曾。

答彭殿撰芝庭
憶昔論文日，城南互主賓。狂言容我盡，交態見君真。海宇傳三策，山林滯一身。行藏均努力，事國與安貧。

其二
三載分張後，窮廬獨坐愁。仙舟懷李郭，逝水悵應劉。（西塘、鹿牀諸君。）往事鴻留爪，虚名魚中鈎。因君遠相問，將此寄麟洲。

其三
為踐煙嵐約，移家近㠛村。鄰園種香草，巧匠斲山根。念舊龍鸞夢，留雲薜荔門。他年倘相過，款款話琴尊。

内子六十
辛苦吾家婦，新秋五紀初。長齋非奉佛，達理不關書。井為澆花汲，菹因待客儲。無慚令狐子，安穩勸耕鋤。

其二
紙閣傳觴夕，相看歲月侵。樊英曾答拜，祝牧久同心。世賤藏山璞，君箴躍冶金。前期能不負，偕老白雲岑。

林處士墓
生死占孤山，荒墳枕碧湍。節高种放隱，詩勝孟郊寒。封禪書無稿，埋藏硯有端。何從薦秋菊，清水奠岡巒。

錢塘詠懷古跡八首
家國兩無負，英名今古存。恨應遺越絶，目已抉吴門。氣壯東南會，潮翻天地根。誰人歌小海，踏浪吊忠魂。

其二
走海鞭山者，紆回到會稽。雄心驚惡水，侈頌比玄圭。山鬼璧曾獻，真人藥轉迷。惟餘繫纜石，聞在浙江西。

其三
偶過忠清里，猶傳僕射祠。已承頮水命，忍聽緑衣詩。直道身難惜，投荒志不移。愛州魑魅地，魂斷楚湘纍。

其四
販豎忽侯王，乘時據土疆。誓書頒鐵券，强弩捍錢塘。衣繡榮喬木，歌風耀故鄉。生平留缺陷，無力討朱梁。

其五
毅魄儼靈宫，栖霞一望中。長城偏自壞，痛飲竟成空。父老悲南渡，松楸戰北風。復讎抱遺恨，生值魯莊公。

其六
强寇南侵日，君王避敵時。守臣（康允之。）方竄海，縣令獨興師。隴上陳安死，彭衙狼瞫馳。霍山遺廟在，英氣滿靈旗。（兀术陷臨安，縣令朱蹕與尉曹金勝、祝威戰死。朱蹕見《宋史》，金勝、祝威見鄭子文記。）

其七
死不臣劉豫，羈留十七年。絶糧卧區脱，哭主向冰天。麟閣無名氏，仙芝（地名。）有墓田。議和真誤國，痛恨並忠宣。（洪皓。）

其八
神龍困魚服，司馬握兵權。早決飴甥計，羞同宋室遷。廟堂勞定位，刀俎答籌邊。晤對文山像，忘身知有年。（忠肅自任事後，嘗懸文文山像於卧所。）

聞潮
萬騎奔殘夜，潮聲到枕邊。羣山疑走海，一氣想浮天。秋月照無夢，江神助不眠。聞根他日斷，任爾撼枯禪。

高郵
秦郵稱澤國，厥土信塗泥。波漲城疑下，堤高屋自低。漁舟千葉小，米市萬家齊。指點文遊跡，荒臺路欲迷。

渡黄河
濁水夭邊下，驚雷耳畔過。榜人貪利涉，歌笑渡黄河。筊竹長堤接，魚龍積氣多。平生仗忠信，未覺狎風波。

其二
合流汹涌處，望裏杳冥冥。午日照無色，陰風觸自腥。天涵三楚白，山斷兩淮青。不敢吹長笛，蛟龍恐出聽。

水宿
水宿又風餐，初經行路難。載書關吏厭，止酒僕人歡。魯道看平坦，吴雲望渺漫。家中如有夢，先或到長安。

太白酒樓（孔巢父等觴太白於此，碑云任城令賀知章，乃誤傳也，賀未嘗為任城令。）
賓主一尊酒，高樓千古傳。斯人不可作，勝事空當年。蕩胸納河濟，舉手攀雲煙。誰為後來者，倚檻心茫然。

過臨清
半里分雙閘，千檣爭一門。招商足魚米，徵税及鷄豚。風掃沙成陣，堤高水落痕。前途指恩縣，野泊已黄昏。

黄金臺
霸業莽岑寂，千秋尚有臺。當年諸國士，豈為黄金來。日照薊門澹，雲飛碣石開。盛朝多稷契，誰數樂生才。

題杜少陵像
道子久不作，何人畫少陵。杜鵑春再拜，駿馬老還騰。萬里懷宫闕，孤舟斷友朋。憂時蕉萃意，貌出竟誰能。

其二
朱鳳失琅玕，翻飛不暫安。饑寒依舊友，諫諍落微官。入蜀詩篇老，浮湘去住難。千秋傳帶笠，想像鬢毛殘。

朗夫贈裘
持贈羔羊緎，窮冬正積陰。耐寒貧士骨，共暖故交心。客路酬難稱，衰年感倍深。遥憐玉關戍，誰念雪霜侵。

春雪
五出簁簁下，偏乘暖律回。誰云不到地，知是欲侵梅。雁路迷難返，鶯林冷未來。此時豪貴客，先上望春臺。

其二
春睡美無度，曉驚雪滿檐。因風墮平砌，先燕入輕簾。消易山容出，寒留酒價添。土膏知欲動，不待雨廉𩆷。

詠蝶
冉冉度鄰墻，翩翾小鳳凰。翻風兼柳絮，飲露宿花房。妬為蛾眉好，憐因金粉香。前身誰貌汝，稿本有滕王。

筵上看日本刀
四座繞晴虹，名刀認海東。刃流霜氣白，光閃燭花紅。鍛煉經夷島，飛騰泣鬼雄。時清方偃武，虚爾立邊功。

泊舟版閘
淮流清見底，愛此晚停橈。市鬧知冬盡，僧閒歎客勞。河堧兒祀竈，（淮上小兒祀竈，以其無過也。）村店婦司庖。明日騎騾去，春風拂緼袍。

客中除夕
歲自途間改，杯從客裏傳。盍簪良士駕，草具主人筵。短燭身千里，中宵夢兩年。曉鐘徐動後，又擬涉清川。（將渡沂水。）

早行
荒鷄催月落，草草走長途。柝響墩疑近，（魯人呼戍所為「墩」。）沙平路欲無。風威寒馬骨，冰凌上人鬚。後隊時相失，蒼茫顧僕夫。

蒙陰道中
路轉嵐光改，沙飛日色昏。戍樓高在嶺，山縣小於村。俗野懷枝鹿，民窮賦簋飧。宣尼思變魯，惆悵與誰論。

望嶽
大造愛奇崛，産兹東海間。五方羣長岱，九宇總無山。青帝靈難接，天門路可攀。何須凌絶頂，胸已隘塵寰。

謁嶽廟
閟殿崇東國，唯神配極聞。鐘沈汶源水，香和泰山雲。檜柏森靈氣，碑銘辨古文。升階肅瞻拜，萬慮靜紛紜。

交河遇雪
風雪交河道，遥空望渺漫。燕齊同一色，天地失雙丸。為念無衣苦，還憐邊境寒。軺車馳百里，不覺路行難。

過蘆溝橋
桑乾流百折，到此激盤渦。今古利名客，俱從橋上過。風沙揚旦暮，鎖鑰壯關河。塵海茫茫際，誰人發浩歌。

送琛亭都統防秋
長征兵久息，慮遠亦防秋。作鎮鄰魚海，籌邊仗虎頭。名高北平守，氣敵義陽侯。不待資參佐，中軍有壯猶。

其二
欲别赴龍荒，相邀共舉觴。古書巢脉望，寶劍耀魚腸。（詞人馬大鉢贈魚腸古劍。）意氣看飛舞，詩篇入混茫。尊前歌一曲，鐃吹合清商。

其三
去去白龍堆，邊庭暖氣回。衛身金甲在，服遠玉關開。不藉葡萄入，還聞天馬徠。瓜期應屈指，西望久裴徊。

張鐵橋畫馬
高士寫神駿，生龍在眼前。壯心馳塞上，絶足占鷹先。戰鬭神俱出，調良性亦傳。何時真買得，便與躡雲煙。

畫鷹
華嶽峯巔鳥，驚看上匹綃。高懷一點染，爽氣在雲霄。勁翮自無敵，凡材不敢驕。倘能呼汝下，會看别鸞梟。

歸愚詩鈔卷十四　五言律詩
秋雨浹旬恐傷農事又聞河決兖豫間嘅焉有作
經旬韜日月，秋雨苦兼風。城市雲煙裏，輪蹄泥淖中。那堪傷稼穡，況已熾螟螽。回斡憑元老，毋令賦有饛。

其二
傳聞河水決，兖豫勢滔滔。瓠子宫難築，懷山浪自高。官曹勤補救，鴻雁正鳴號。曲突從先見，何煩聖主勞。

史閣部墓（葬衣冠處。）
閣部餘丘壟，碑文筆有神。蟲蛇殘四鎮，冠劍葬孤臣。一死人長在，千秋草不春。忠魂吊蘿石，（左懋第。）南北並成仁。

吴桓王墓
驍騰同項籍，兵到避英鋒。身欲迎炎帝，人偏犯白龍。石麟依古堞，金雁拾耕農。遺恨知難泯，吴王受魏封。

過高酣亭懷施覺庵先生
十年重過此，獨上高酣亭。遥憶閉門者，忍饑時誦經。鶴空雲外白，蘇剩雨餘青。可作思隨武，先民有典型。

内子七十
七十吾憐汝，長貧老歲華。苦諳黄蘗味，澹采白蘋花。清話聽揮麈，寒燈課績麻。殷勤勸歸隱，肯艷七香車。

贈張聲夏
獨抱遺經在，空山老此身。從來有心者，轉屬喪明人。尸祝庚桑楚，紛綸井大春。他年高士傳，誰為表前民。

下相夜泊
舟泊鍾吾驛，茫茫浪不平。荒祠尊項籍，霸業指彭城。霜月篷間影，黄河枕上聲。高天聞雁語，辛苦亦長征。

南池
任城勺水地，猶號古南池。杜老留題後，何人更詠詩。曹劉辭並失，稷契願誰知。日晚空潭上，臨流有所思。

過阜城
廿里漫河路，荒涼劉豫城。民窮輕習禮，土滿少躬耕。北國封齊帝，中原擾宋兵。爾曹堪一笑，遺臭亦垂名。

賈閬仙墓
斷碣房山道，荒荒歲月深。微官留古墓，落日在楓林。詩瘦秋山骨，禪通老佛心。精靈發高唱，不是鮑家吟。

顧南千到寓投詩三章如其數報之
值我懷鄉候，逢君作客來。姓名仍草莽，鬚鬢滿塵埃。朱鳳憐摧羽，青雲孰愛才。無窮身世感，落日吊金臺。

其二
天涯同促膝，只當故鄉看。倍覺輸心快，都緣會面難。開尊逢雨過，跋燭到更闌。聽罷談存沒，茫茫感百端。

其三
乍脱北征軸，長歌東武吟。誰於塵海際，鼓此枯桐琴。玄酒味無味，湘流深復深。不須人共賞，吾道在幽沈。

七十詠懷
鳥影匆匆過，蹉跎七十年。童心仍少歲，耄學愧前賢。客況淹塵海，家山夢蕙櫋。行藏中自忖，不用問筳篿。

其二
待詔憐方朔，脩書問宋祁。斯人今不作，懷古重歔欷。米讓侏儒飽，文防札闥譏。滑稽吾未敢，秉燭繼餘暉。

其三
黄流蕩凶歲，山左並淮徐。草樹難為食，蒼黎竟作魚。詔聞頒帑藏，功未奠河渠。俯仰慚安飽，匡時計已疏。

其四
辭家分兩地，蹤跡似秋蓬。老我燕山北，荆妻葑水東。久無鄉信到，祗仗夢魂通。此夕家園話，應憐鶴髮翁。

其五
交為詩篇定，情因離别深。相思共寒月，獨寤託清琴。豈以關山故，而忘屈宋心。諸公應待我，他日並題襟。

其六
故舊兼鄰比，閑門老薜蘿。連墻時晏笑，踏雪此經過。旅邸情逾密，風霜氣轉和。不須屠狗客，醉後亦高歌。

送顧古湫同年之楚南
客中仍作客，秋序況櫹槮。本是騷人侣，應聞楚地砧。竹留妃子淚，江見左徒心。知爾相思夢，遥歸楓樹林。

其二
水國宜孤鶴，何妨滯楚汀。鄭公能愛士，杜老自忘形。香草時堪攬，清猿不厭聽。他時傳雅奏，鼓瑟是湘靈。

跨馬
筋力摧頽後，居然跨馬行。略聞蹄䟤蹳，未見勢縱横。顧眄原吾輩，蹉跎愧此生。他時服王事，猶得試長征。

題葯齋張公觀穫讀書圖
黼黻明廷日，超然念故鄉。遺安心自穩，務本業毋荒。鄴架三千卷，成都八百桑。龍眠山色好，不數午橋莊。

其二
元老垂庭訓，歸田示樸真。先皇灑宸翰，念舊重臣鄰。（聖祖御書即文端公詩句，宗伯取其意寫圖。）鐘鼎承前緒，經畲望後人。課耕兼雒誦，報國在還淳。

其三
使節臨吴地，衡文歷九年。清風動江國，和氣滿霜天。投老懷疏廣，揮毫付鄭虔。披圖同御李，杖履想安便。

其四
未許竟抽簪，君恩深復深。遂初臣子意，典禮聖人心。縹帙時繙閲，黄雲寄詠吟。明農他日事，放浪故山岑。

過長新店路逢蔡子芳三袁生質中入都即言别
人海驚初見，相憐是故人。四年情倍結，萬緒話難申。燕雁更南北，禪宗互主賓。匆匆又言别，各自起征塵。

晚行清苑道中
雲水蒼茫際，軺車有路通。人行亂霞外，馬渡急流中。秋柝敲荒戍，村歌唱晚風。前途任栖宿，星使等征蓬。

風雨渡滹沱河
屢遇月生暈，還看豕涉波。朝來風雨急，衝浪渡滹沱。我僕俱無色，中流敢放歌。何心懷麥飯，冒險此經過。

平靖關
荆豫分疆處，天然屹此關。斷崖通一綫，絶頂控千山。地險風雲壯，時清戍守閒。當年龍戰日，飛鳥尚難還。

宿滎澤
薄暮投滎澤，黄河古岸邊。怒濤寒到枕，長夜醒如年。事國慚無術，禔躬合省愆。明朝經衛地，抑戒誦遺編。

客中讀楚辭作
遊楚難忘楚，歸途讀楚辭。宗臣無可適，懷石竟何疑。荒幻文偏韻，芬葩志愈悲。一篇三致意，往復最堪思。

其二
失君懷謇謇，有姊詈申申。呵壁天難問，求媒鴆不親。歸魂辰淑遠，虚願太初鄰。讀罷悲風起，空林若有人。

夜夢張存中太史郵亭共話雲天黯慘彌望一色問何地曰相見坡也時泣下不止既寤惘然賦詩以志悲感
故交俄見夢，話舊坐離亭。地入蠻煙黑，魂經楓樹青。一棺歸故里，三世仗單丁。未聽山陽笛，風前涕欲零。

夜宿中書省偶述
獨宿絲綸閣，虚堂鐙火清。窺檐星漢影，記夜柝鈴聲。報稱慚須鬢，疏慵負聖明。家園通夢寐，遊釣憶平生。

孤雁
憐爾無儔侣，飛飛雲路深。長空惟片羽，中夜有哀音。天地留高節，關河抱苦心。離羣吾亦感，顧影動清吟。

聖駕東巡恭紀
東巡當二月，大典叶虞書。花柳舒顔候，山川效順餘。六飛天子駕，數仞聖人居。望幸連齊魯，顒顒待罕旟。

其二
統緒君師合，心源接大成。宫墻瞻禮器，堂斧拜佳城。壁殷金絲奏，林叢蓍草莖。諸賢分道脉，一體奠瑶觥。

其三
至論開聾瞶，鴻文焕昊穹。先師經展謁，前聖復尊崇。淵樂金天德，勤施家相功。廟陵親灌獻，為道屈皇躬。

其四
虔祝慈寧福，鸞輿陟泰山。嶽推東國長，秩領上公班。燔燎郊壇際，升香帝座間。莫言天下小，海外亦人寰。

其五
已告升中禮，旋經濟水南。閭閻咨父老，耕鑿慰丁男。麥隴當春茁，皇心望雨甘。天人相協應，子惠萬方覃。

秋蜨
金粉嗟零落，高飛恐未宜。翻風隨葉亂，浥露得香遲。荒草留殘夢，繁花憶故枝。休將紈扇撲，憐爾已違時。

秋燕
霜露冷毛衣，無心戀錦幃。穿花成往事，讓雁欲先歸。舊主難輕别，過時合退飛。明年春社日，好認故園扉。

秋塘
芙蓉零落後，目渺水粼粼。鷗外移孤棹，波間泝美人。衰楊身共晚，芳草夢猶春。便擬攜朋好，沿堤采白蘋。

秋山
頓覺遥嵐改，排空分外青。煙消除障礙，骨瘦見瓏玲。霜樹媚幽壑，寒流界翠屏。猿聲清徹耳，一倍不堪聽。

秋村
葭菼蒼茫外，遥知原上村。稻收喧鳥雀，芋熟聚兒孫。賽社家家酒，舂寒處處屯。朱陳遺意在，歲稔互通婚。

秋戍
繡甲撲霜花，疆場老歲華。西風嘶鐵馬，涼月卧龍沙。箭下三更令，魂驚萬里家。渾邪猶未滅，莫厭聽秋笳。

秋琴
猶是枯桐質，弦弦商意侵。偶然一揮手，四座總蕭森。落雁空江思，猗蘭中谷心。誰為相和曲，湘瑟亦哀音。

秋鏡
舊日盤龍在，秋窗隨意安。已逢金氣滿，倍訝月光寒。抱影憐飛籜，驚心憶故鸞。不勝遲暮意，惆悵若為看。

奉辭果親王四首
詔命談經籍，相將樂孔顔。亥年逾絳老，酉室啓名山。幸遇間平德，深慚枚馬班。頽齡許歸里，一舸返江關。

其二
帝眷深同氣，分桐自弱齡。賓筵常設醴，高座日横經。討論羣儒折，風儀百辟型。餘閒論馬射，飛騎似流星。

其三
侍宴親華鄂，新詩壓柏梁。好彈符子建，（陳思王詩文好人譏彈，應時改定。）吹琯陋邠王。謬厠平臺客，同賡雅樂章。驪歌雖疊唱，未忍解歸航。

其四
滿目王孫草，萋萋送玉珂。裝輕添墨寶，帆遠載恩波。古篆鐫龍藻，（命工鐫刻賜詩中句。）佳篇耀薜蘿。回思陪講席，風雨共磋磨。

謝皋羽墓
丞相已成仁，遺民剩一身。西臺曾慟哭，古墓不逢春。朱鳥魂應返，嚴祠地許鄰。高吟晞髮詠，山鬼亦傷神。

水碓
水勢觸輪鳴，溪流藉不平。桔槔依樣轉，杵臼自傳聲。袖手身都暇，營心機漸生。因憐五噫客，勞苦滯吴城。

宿茅篷
抱影山齋宿，虚巖斷衆紛。峯高遲上月，閣敞淡栖雲。鸛鶴息還警，風泉靜更聞。老僧話桑梓，儒墨許同羣。（悟千上人俗本吴江。）

宿師子林
巉巖師子林，樵者始能尋。奇秀到庵盡，荒寒引境深。松龕靜夜火，菜把道人心。高卧清無夢，山雲入户侵。

桃花溪
桃花峯直下，下有桃花溪。溪水去無盡，花林望欲迷。塢深時見鹿，村斷不聞鷄。為憶虞山叟，空懷結屋栖。（牧齋欲買山，栖息於此。）

遊蘭亭用右軍序中字成詩
遊目山陰地，風流仰昔賢。能同觴詠趣，豈感歲時遷。品類咸齊矣，情懷此快然。臨文相契合，不異永和年。

其二
放情九宇内，春暮集同羣。大化在不舍，至人曾有云。聽觀隨所遇，述作寄斯文。俯仰形骸外，無為慨與欣。

其三
老至興不惓，和風此暢遊。清湍長激激，林竹每脩脩。崇有終為妄，樂天得自由。古人期可悟，異世與同流。

蕭山舟夜同葉義山作
西興鐘鼓歇，烏榜泛江波。星斗窺窗入，峯巒避客過。清言謝煙火，幽夢繞雲蘿。明發山陰道，風流憶永和。

宿古能仁寺
地泝許詢宅，門當秦望山。齋禽生意滿，補衲道心閑。食力安耕鑿，援儒慕孔顔。我來同野鳥，一宿便飛還。

秦望山
富貴無窮願，惟求不死方。高峯望瀛海，仙藥想遐荒。山鬼貽嘲笑，真人竟渺茫。只餘徐福市，開國近榑桑。

國清寺
五峯圍合處，古寺繞溪流。智者燈常在，寒山蜕尚留。野雲凝佛座，空翠入經樓。覺路忘喧寂，無煩入冥搜。

題翁霽堂徵君秋林覓句圖
秋山無俗樹，曳杖入寒林。境與人俱瘦，思隨雲共深。飛來天外句，證到古賢心。不盡櫹槮意，歸歟鼓浄琴。

題家冠雲徵君登岱圖
丈人峯直上，放眼入滄溟。雲罨天門白，山連海國青。仰堪捫日月，俯自隘云亭。腹有琅玕在，披呈叩帝扃。

曉起
土壁耿殘燭，夢回天未明。簾前霜月影，門外鐸鈴聲。寒逼爐疑燼，風高罽覺輕。長途我已慣，不用怯晨征。

謁孟夫子祠
夢寐懷鄒邑，今來亞聖堂。斯文天不喪，吾道日重光。古木森松檜，豐碑峙漢唐。薪傳應有俟，誰復數荀揚。

過阿縣渡河至陽穀縣作
兩岸曉爭渡，喧喧鵝鴨聲。羣冰乘溜下，一筏受風横。出險方知餒，登車始問程。遥遥指陽穀，帶月且宵征。

懷熙孫
憶爾小於菟，相望天一隅。已聞讓梨棗，還許識之無。入夜遥通夢，歸家定挽鬚。他時能念祖，世業是臞儒。

有白項烏巢高樹童子緣樹取其雛老烏呼噪甚哀羣烏相助如望救然衆閔之許童子錢文童計獲利乃置雛於巢老烏還巢仍飛鳴向人作感謝狀予有觸焉因作詩紀其事
父子本天性，人禽實共之。融融緣晏樂，戚戚為傾危。豈意烏巢穩，而來童子窺。驚呼頻繞樹，望救不勝悲。

其二
利欲回傾險，頑心去幾何。下民看牖户，羣鳥返喬柯。天地饒機變，江河足網羅。人生隨感觸，莫忘涉風波。

早渡黄河
烏榜上朝旭，長天掃積霾。千秋響濤浪，一綫界黄淮。利濟期平日，風雲動壯懷。泝源虚有願，萬里渺無涯。

題袁質中照
其一　灌花圖
平章惟百卉，工課命童兒。不斷滋培力，何妨雨露私。本根能着潤，蕉萃亦逢時。繪出養人術，當官或未知。

其二　種竹圖
落筆清風起，移將竹作林。山王聊削跡，鸞鳳待遺音。培土量乾濕，埋根酌淺深。凌雲看異日，植節更虚心。

送王蘭成計偕北上
之子魁南國，邦人願枕經。此行冰雪路，歷盡短長亭。水涌黄流濁，山横岱嶽青。廣川三策在，望爾對明廷。

寄劉光祿繩遠
塵海相逢日，襟懷迥出塵。指囷今魯肅，投轄古陳遵。諷喻皆忠告，談諧足性真。座中生意滿，寒月亦回春。

其二
南園詩社地，前哲此吟哦。倡和仍羊仲，風流續小坡。思深唐魏體，格備短長歌。尺素傳吴下，期予效切磋。（尊人有南園倡和詩，光祿仍結詩社，嘗乞予點定。）

其三
前者忽班荆，分張歲又更。偶披涑水集，如見故交情。（重鐫《涑水集》見贈。）三晋風雲壯，中吴煙水清。何時重會合，懷舊詠嚶鳴。

贈汪蘅圃廣文兼送北上
匠氏楹為杙，高才且伏跧。家山遠黄海，吴苑借青氈。元草五千字，文名三十年。源明今未遇，沽酒恐無錢。

其二
號舍相逢日，（癸卯歲。）君年祗十齡。登龍數前哲，（述鄭魚門先生賞識。）瀉水誦遺經。憶昔翻疑夢，方今復聚萍。還期鼓雲翼，瞬息向南溟。

其三
一載相依倚，新知又故人。小心歸矩矱，清論出風塵。老我如逢鏡，諸生共飲醇。品文輕茁軋，道味欲探真。

其四
風雪閉天地，輕裝方遠征。衰楊無可折，村酒若為傾。毛鷙乖經術，慈良足性情。願將調劑手，一為救罷氓。

歸愚詩鈔卷十五　七言律詩
張中丞廟
雲旗仿佛下江濱，猶見危城百戰身。忍使河山無扞衛，要令寇賊識君臣。魂歸朱鳥天常黯，血葬萇弘草不春。萬古南雷同廟食，陣雲邊月想威神。

北固山懷古
突兀層崖枕碧流，如羊狠石跡還留。縱横戎馬三分國，牢落江山一倚樓。鐵甕日沉殘角起，海門月暗暮潮收。憑高把酒澆天塹，身世茫茫我欲愁。
【校】
《一一齋詩》卷三收此篇，全詩為：「拔地危崖枕碧流，如羊狠石跡還留。百年戎馬三分國，萬古江山一倚樓。鉄甕日沉殘角起，海門月上暮潮收。故宫廢壘今安在，極目蒼涼蘆荻秋。」《竹嘯軒詩鈔》卷一亦收此篇，全詩為：「突兀層崖枕碧流，如羊狠石跡還留。百年戎馬三分國，萬古江山一倚樓。鐵甕日沉殘角起，海門月暗暮潮收。憑高酹酒悲天塹，吴楚蒼茫荻葦秋。」

過真州
揚州西去真州路，萬樹垂楊繞岸栽。野店酒香帆盡落，寒塘漁散鷺初回。曉風殘月屯田墓，零露浮雲魏帝臺。此夕臨江動離思，白沙亭畔笛聲哀。

金陵詠古
石頭作鎮號巖疆，鼎足三分此一方。更徙武昌誇虎踞，不知名將下龍驤。紫髯空自爭荆楚，青蓋旋看入洛陽。太息雄圖消歇盡，霸才終古憶周郎。

其二
琅琊踐位仰龍孫，破碎山河半壁存。撃楫渡江惟祖逖，枕戈待旦有劉琨。乍聞決策收河朔，又見稱兵犯白門。至竟偏安成底事，神州淹沒不堪論。

其三
天心久矣去彭城，五載荒王召寇兵。左衛重臣方伺釁，官家小袴尚微行。穿針帳殿星河晚，露刃宫門玉座傾。從此石頭城下過，民間羞説褚淵生。

其四
閲武堂前楊柳新，至尊稗販媚妃嬪。作宫為讀西京賦，種樹能回六月春。刀敕家家齊設宴，金蓮步步不生塵。吹笙未歇雲龍破，枉祀鍾山蔣帝神。

其五
朱雀航南奮戰功，俄然稱帝霸圖雄。如何灌水彭城日，正值談經同泰中。白馬青絲謡已驗，金甌玉座語成空。多情猶有臺城柳，煙雨年年繞故宫。

其六
臨平湖草忽然開，手掌河山釀禍胎。玉樹新聲終夜奏，黄龍巨艦蔽江來。胭肢宫井身俱辱，麋鹿姑蘇語更哀。為問江郎入隋去，擘牋容費舊時才。

其七
鴛鴦寺主重華年，無限風光錦洞天。妙舞凌波移素韤，寶珠不夜燭芳筵。碧收天水真堪笑，曲念家山亦可憐。最是舒州徐騎省，傷心故主作降牋。

其八
真人濠泗起干戈，直取金陵作帝都。姑孰乍收籌滅漢，豫章才下遣平吴。威儀朝野仍司隸，職貢球琛遍海隅。宋祖唐宗難並駕，千秋赤帝許同符。

其九
逐燕高飛起戰爭，帝星偏傍冀方明。書生枉自謀人國，豎子何堪典重兵。浪説潛龍蟠大澤，誰迎老佛返神京。更憐瓜蔓誅夷地，碧血凝成草不生。

其十
江山半壁尚堪支，何事君臣逐晏娭。玉殿選聲朝中酒，吴綾蘸筆夜填詞。北來共説神兵下，南渡俄看舊鼎移。開府廣陵空有恨，枉教四鎮列熊羆。

觀音閣（在燕子磯旁。）
厜㕒峭壁聳雲端，高閣千尋俯激湍。隔岸潮聲憑檻聽，過江山色卷簾看。雕盤寥廓秋風急，帆入空濛夕照殘。極目長天杳無際，楚雲漠漠不勝寒。

白堤春興
破楚門西更向西，畫船雙槳白公堤。人家臨水花為市，僧舍沿山石作梯。弱柳似隨歌扇拂，好鶯偏傍舞筵啼。討春年少情難盡，不許亭亭日色低。

詠鶴
毛羽𦐂𦐂白雪輕，傳書天外度滄瀛。山頭月曉常留影，秋夜露寒時有聲。閬苑好尋新去路，溪塘下慰故交情。知君不是乘軒者，萬壑松風入夢清。

詠塵
軟土茫茫掃不開，九州下視等浮埃。麻姑東海經三見，王導西風障幾回。金谷乍疑牀上跡，昆明須認劫餘灰。飛揚獨避清閑地，可到嚴陵舊釣臺。

其二
野馬絪緼隙影過，拂梁為起魯人歌。史雲甑内生常滿，虞愿牀頭積幾多。九斛清涼輸野叟，六根變滅問禪那。笑佗但識東華路，撲面狂飇奈爾何。

靈巖
琴臺獨上俯嶙峋，吴越興亡總劫塵。香草自荒麛鹿徑，空山曾識苧蘿人。雲迷石磴疑無路，花放禪房别有春。極目煙波堪一葦，浮家應問五湖濱。

干將墩
鑄劍初成竟殺身，句吴霸業旋沉淪。始知神武威强敵，不用兵戈擾四鄰。白骨已消歸下土，青蛇時出恐耕人。莫邪應亦同埋此，恨血千年碧草春。

潤州
第一江山賦遠遊，驚濤千里望中收。干戈百戰餘軍壘，花柳三春憶酒樓。海嶽庵邊煙霧暝，眞珠泉畔荻蘆秋。興高更蠟登山屐，直上巔崖瞰五州。（五州山，京口山最高者，望見五州，故名。）

阻風上多景樓
甘露寺前雲作門，多景樓下雲為屯。天風欲摇嵐嶺動，山勢疑逐波濤奔。瓜步帆檣沙際泊，蕪城煙樹望中昏。鄉關咫尺阻歸路，寂莫寒江斷客魂。

寄史漢公
青山自署老遺民，往事茫茫付劫塵。湖海飄零一杯酒，漁樵收拾百年身。閒中筆削脩山史，靜裏工夫養谷神。西照頭陀（戴南枝。）今物化，傭書誰給庾郎貧。

登江陰興國寺浮圖
興劇攀登最上頭，聳身雲表豁雙眸。百年戰伐山河壯，萬里風霜草木秋。匝地蒼蠅喧短巷，滔天白馬走中流。老僧指點春申墓，衰草斜陽土一丘。

秋懷
烏鵲空依月下枝，窮廬抱影不勝悲。菊芳蘭秀知秋序，露白葭蒼憶水湄。庾信離愁枯樹賦，少陵幽怨杜鵑詩。感時最是縈懷抱，一夜清霜染鬢絲。

其二
清秋天地景蒼涼，黄葉千村一夕霜。但儆探丸分黑白，不聞刈稻詠倉箱。西風餓犬嗥空巷，落月寒鷄叫隔墻。為語龔黄勞補救，可容閭井有流亡。

其三
酒竭長瓶百感興，夜長挑盡草堂燈。風高舊苑思調馬，霜落荒原想按鷹。自詫空囊同趙壹，還誇豪氣比陳登。悲歌撃筑平生事，燕市遨遊愧未能。

其四
花月歡場事已非，故交别後雁書稀。鄉園秋老霜華冷，關塞風寒木葉飛。幕府談兵增意氣，侯門投策傲輕肥。杜陵也有安危志，老大悲傷尚布衣。

偶成
繅就文章鬭色絲，朱弦疏越是吾師。爭誇丹艧塗施日，正值風騷歇絶時。帝子嬋娟懷杜若，美人遲暮詠江蘺。劇憐韶濩雲山曲，卻共皇荂漫點嗤。

使者
使者南來密網羅，楚囚嚴譴荷殳戈。健兒已入回中籍，少婦新成塞下歌。木葉山高人罕到，松花江遠鳥難過。遥知鄉隴關心處，目斷吴天柰爾何。

暨陽翁霽堂枉過草堂
風竹蕭蕭晝掩門，久無笻屐破苔痕。忽傳江上青衫客，來訪溪南黄葉村。千里相思勞仲悌，一人知己感虞翻。文章自是吾生事，試與高賢對榻論。

于忠肅公廟
宰木豐碑拱墓門，旌功祠畔禮忠魂。孤臣決策安中國，羣小訛傳召外藩。共信玉符存内府，空教熱血灑荒原。隔湖相望栖鴉嶺，（岳墓。）兩地深沉萬古冤。

吴山懷古
大觀亭榭俯丹梯，千尺峯巔一杖藜。孤嶺界分城内外，曲江劃破浙東西。潮頭如馬當空立，山勢猶龍入望低。吴越興亡總陳跡，伍胥英爽震羣黎。

其二
三千强弩捍錢唐，賜券分茅異姓王。五季代傳唐土地，百年廟受宋蒸嘗。林柯曾寵將軍號，溪谷還沾錦繡光。所惜兵强名義正，未從羅隱伐朱梁。

其三
夫差曾報闔閭仇，宋室南遷事竟休。和議有人增歲幣，偏安無詔復神州。中朝已灑萇弘血，塞北空聞杜宇愁。莫上鳳凰山頂望，冬青誰認舊陵丘。

其四
襄樊失守勢飄摇，半壁河山付北朝。餘燼但依新會水，無情深恨浙江潮。君臣俘馘歸沙漠，宫殿荒涼遍黍苗。唯有青山終古在，夕陽回首客魂消。

遊雲棲寺
長松萬壑蛟龍吟，引我入山深復深。老僧脩行唯贊佛，客子訪道還洗心。巖前白雲有來去，池裏青蓮無古今。誰能此地結茅屋，壁觀峯頂常幽尋。

和尤滄湄宫贊書興
歸田久已補南陔，時向閑園步屧回。半壁夕陽山雨歇，一池新漲水禽來。煙霞好語傳賓座，鸞鳳清音上嘯臺。莫問錢王舊亭榭，荒原處處有蒿萊。

家人生日
廿年負戴久相依，恰值黔婁生計非。顧我無才勞馬磨，憐君有淚灑牛衣。青裙縞袂風常在，錦幕香車願已違。不用鹿門方避跡，前程共指釣魚磯。

其二
懶性相將竹石居，批風抹雪半生餘。曉寒龜手親提甕，夜永篝燈伴著書。出塞未須愁失馬，過河曾為泣枯魚。野蔬充膳尋常事，元相家風在我廬。

其三
南轅北轍總難行，之子相邀變姓名。不厭蓬蔂知有命，偶談梵貝証無生。年光荏苒當迎亥，斗柄昏黄看指庚。四十窮愁真負汝，他家夫婿已專城。

梅花
殘雪初消欲暝天，幾枝冷艶破春妍。山邊村落澗邊路，籬外幽香竹外煙。自我相思經一載，與君偕隱已多年。惜花兼怕催人老，扶杖更深看不眠。

寄郭青溪代簡
君家竹屋青溪陰，溪流洄曲深復深。閒時射鴨雲水際，長日讀書松桂林。要共楚臣吟橘頌，還同漁父歌挐音。許我渡江遠相訪，能來不來愁我心。

秦皇
蠶食終教並六王，美人鐘鼓實咸陽。太山壇祭迷風雨，博浪車行駭虎狼。萬里築城天漠漠，三壺求藥海茫茫。燒書乍歇驪山火，地下誰能禁牧羊。

漢武
鼓吹横汾樂未央，算商捜粟許為郎。鑿空使者通西域，傾國佳人出北方。天馬遠徠兵力困，金盤高扢露華涼。劇憐盩厔仙遊後，乙帳虚懸明月光。

聞詔二首
忽傳渙汗出深宫，婦孺歡娱四國同。明主自容王敬伯，何人不証魏元忠。已無雄虺吞靈魄，那許浮雲障碧空。回斡化工應此日，東南萬户待春風。

其二
當年温旨罷桁楊，詠檜詩成更中傷。水面射工能伺影，天邊麗日正重光。一錢久已知劉寵，滿篋何妨謗樂羊。漫説湘潭歸去好，君恩未許老耕桑。

客中生日
滿庭黄葉滿牀塵，紅燭青尊夜欲分。真覺光陰如過客，可堪四十竟無聞。中宵孤館聽殘雨，遠道佳人合暮雲。遙憶故園茅屋裏，焚香為禮玉晨君。

句曲招鶴樓同朱恭季作
高棟平臨蒼翠間，春風與客共躋攀。浮空影動龍江水，入座雲分地肺山。把酒晴窗官舍靜，抄書永日小胥閑。疏簾清簟無人到，萬里寥天一鶴還。

遊崇禧觀贈詹律師
排空鐵鎖入高旻，雞犬無聲隔世塵。古屋雲深藏劍舄，平壇月上禮星辰。金羊石虎階前獸，琪草神芝洞口春。徐甲不須求去切，故應常御出關人。

贈朱原博兼送之曹南
兩地衡茅隔澗阿，雞鳴風雨數相過。身當薄俗文章賤，人到貧交氣誼多。寒月辭鄉逢白雁，曹州作客渡黄河。赤符遺廟今還在，酹酒荒天起浩歌。

姑蘇懷古
己辰門外弔荒基，空憶郊臺僭祀時。遺俗至今歌白紵，居人終古恨黄池。出亡有兆符占夢，破國無端為獻楣。至竟荆榛叢舊苑，野烏啼斷伍胥祠。

其二
今古英雄東逝波，張吴事業竟如何。未能請吏同錢俶，漫欲稱尊比趙佗。北面慶雲天子氣，西風黄葉小兒歌。故宫回首閑憑弔，陂隴荒涼蔓草多。

卞忠貞公祠
祠宇荒涼傍石城，摩挲斷碣識忠貞。不容達士傷名教，曾慮强臣擁重兵。力戰負創天欲怒，握拳透爪賊還驚。青溪一水流遺恨，風雨寒潮氣未平。

黄侍中祠
金川失守竟難支，羅刹磯頭空誓師。杜宇無歸憐蜀帝，江魚有腹葬湘纍。制詞詆斥傳良史，血影鮮明認斷碑。一曲神絃魂欲返，荒祠落日卷靈旗。

月夜渡江
萬里金波照眼明，布帆十幅破空行。微茫欲没三山影，浩蕩還流六代聲。水底魚龍驚靜夜，天邊牛斗轉深更。長風瞬息過京口，楚尾吴頭無限情。

寄江陰王韓起
河橋把袂燕飛初，又值霜林萬木疏。往日聲華應更好，比來眠食竟何如。白雲古寺還聽講，黄葉閑門想著書。臘盡江頭冰欲解，故人正好遣雙魚。

舊邊詩九首
我國家内外一統，萬方寧謐，揆文奮武，無遠弗届矣。閲《明史》，見季年屯政不脩，邊事日壞，民生凋敝，因作《舊邊》九首述往事，益以慶太平也。
其一　遼東
憑關俯海舊邊疆，一線迢遙指薊方。外國梯航通貢賦，（高麗貢道。）中邦門户重堤防。渾河冰合勞飛輓，長白霜清冷戰塲。誰識天心正東眷，鬱葱王氣在遼陽。

其二　薊鎮
漁陽重地衛幽燕，倒馬飛狐關嶺連。自徙寧藩無外鎮，遂令古北急防邊。（初以大寧為外邊，永樂間寧王内徙，而薊始重内邊矣。）牧人度阪時驅馬，名將當關日控弦。不有築城楊御史，恐教羽檄達甘泉。（都御史楊博脩邊墙，設防禦，敵患少卻。）

其三　宣府
大寧棄後守開平，又見蒼黄失重城。（土木變後，開平、興和亦不能守。）正憶文皇犁絶塞，翻憐英廟誤親征。風旗蔽野晨挑戰，雪帳連山夜斫營。設險正須防上谷，安邊總為翼神京。

其四　大同
代北燒荒草木空，防秋從古重雲中。二關形勝環寧武，三面烽煙繞大同。俺荅内侵邊柝苦，吉囊遠寇陣雲紅。行間欲問平戎策，魏尚當年有戰功。

其五　山西
蘇武城頭落日低，明妃冢畔暮雲迷。重臣逐寇籌方略，（都御史何喬新逐寇於灰溝，設善後六策。）遺孽操戈釀禍梯。（吉囊。）疲馬帶瘡馳代北，土兵枵腹守山西。不聞仁願防邊日，（張仁願。）歳歲荒原動鼓鼙。

其六　榆林
榆林遠過皋狼鎮，洪武新兵設備多。末季無人恢套口，中朝有恨棄魚河。（正統時所棄。）三更急雪還傳箭，萬竈饑軍且枕戈。能向延綏勤挽粟，馬騰士飽定如何。

其七　寧夏
賀蘭層嶂入雲霄，五衛蒼茫殺氣遙。冰結黄河飛敵騎，風高紅寺落盤鵰。牛羊野老常驅隴，弓箭遊軍各在腰。共識靈洲沃衍地，蒿萊滿目莽蕭條。

其八　固原
鎮連八郡咽喉地，戍鼓邊笳晝夜聞。鞏鳳徵兵須轉餉，（每歳調臨鞏西鳳兵防守，芻糧在本軍額内支給，非策也。）甘蘭失勢莫移軍。（移甘蘭軍獨駐花馬池，亦非策之上者。）霜嚴萬堡停樵爨，雲暗千山亂馬羣。倚劍儻能籌勝算，獨教虞詡立殊勳。（詡守階州，開漕道，招流亡，羌人慴服。）

其九　甘肅
平羌斥堠界山丹，白草黄沙沒馬鞍。萬里洗兵西水弱，三軍鳴劍黑風寒。永寧地險周防急，哈密鞭長戍守難。欲慰廟堂勤遠意，留屯邊境起凋殘。

同許雪村滄浪亭迎秋次原韻
暮天雨散暑初收，展席空亭俯碧流。吾黨才華文酒合，古人名字播遷留。風翻荷氣消殘醉，露濕蟬聲報早秋。入夜不妨歸棹緩，亂螢相送過溪頭。

贈金海翁太史
古來直道去官多，天與南園足放歌。達士卷中唯頌酒，寓公門外已張羅。柯亭劉井前塵斷，荔浦珠江短夢過。散髮佯狂吾自得，老年誰遣慎風波。

九日飲南園詩屋（時南園文選從軍塞外。）
風雨朝來物候催，故人招飲當登臺。山容隱隱城邊出，雁語聲聲塞上來。四海喜逢朋輩在，百年敢負菊花開。遙憐此日陽關客，萬里浮雲首重回。

顧秀野太史招集妙巖亭（立夏前一日。）
妙巖亭子與僧鄰，清磬聲中坐衆賓。隔岸野花飛著水，傍櫩幽鳥語留春。器之有約應燒筍，張翰初歸合煮蒓。（時煮蒓羹供客。）醉後高歌頻斫地，不辭披豁見天真。

其二
姓名自昔滿清都，歸卧青山號醉愚。仕宦憑渠為令僕，文章從古屬江湖。坐間那可無豪士，世上何妨重酒徒。後晤更期花墅宿，秋風不遣月明孤。

歸愚詩鈔卷十六　七言律詩
遊金山
一柱能防萬里流，此間勝概冠南州。半空日月窗前過，無地樓臺水面浮。歷亂帆檣京口暮，微茫煙樹海門秋。振衣直上留雲處，何許乾坤是十洲。（留雲亭可以望海。）

其二
涵虚高閣勢堪憑，十五年前客共登。人事幾隨雲變滅，江流還作雪奔騰。目窮健鶻横飛處，身立諸天最上層。對此茫茫百端集，輸他黄葉坐龕僧。

丁卯橋（許仲晦幽居處，墓在橋南。）
詩人丁卯橋邊住，此日還尋丁卯橋。幾點鷺鷗閒帶雨，一灣蒲稗晚通潮。空林盡處語山鬼，野徑斷時逢墮樵。不柰更求張祜宅，横塘荒草久蕭蕭。

陳少陽祠（宋太學生東。）
宋代園陵草木荒，儒生祠宇獨靈長。堂堦日落松杉冷，奏疏霜寒史册光。肉食自來輕社稷，草茅終古係興亡。知公地下多遺恨，南渡君臣負李綱。

宗忠簡公墓
徑走澶淵泝上遊，渡河直欲復神州。晉元已作南遷計，諸葛空懷北伐謀。當日廟堂違奏議，只今樵牧護松楸。請看京峴山邊水，日落濤聲恨未休。

舟往吴江過聖將兄故居
雁汊才過又釣汀，片帆行處浪花腥。春回遠樹天邊緑，雲散諸峯鳥外青。終古人琴隨逝水，勞生歳月寄郵亭。草堂寂寞封松竹，不忍重看處士星。

野泊懷李芥軒
渺渺江流漾淺沙，絲絲楊柳綰輕槎。愁邊細雨寒塘路，夢裏青山處士家。可向寰中遊五岳，還從門外覓三車。何時穩放鵝湖棹，共醉東園一畝花。

舟行蘭陵道中時清明日
清明佳節轉離家，白舫青簾向水涯。殘雨杏花江驛冷，春風楊柳酒帘斜。練塘煙火通官道，京口山川指暮霞。卻羡龐公上冢日，鹿門妻子守耕畲。

和陳樹滋徐州懷古
沛豐千里莽縱横，楚漢紛紜此鬭争。將相侯王寧有種，英雄豎子孰成名。山連芒碭雲常合，水繞彭門浪不平。戲馬歌風總消歇，荒原煙雨遍春耕。

春興
春來蹤跡倦朱方，偶到登臨意轉傷。折戟沈沙猶廢壘，斷碑荒草自斜陽。執蘭隊裏逢新序，啼鳥聲中憶故鄉。讀罷栩陽離别賦，豈須庾信始悲涼。

其二
月魄偏于畢宿從，一春强半濕雲封。厥田下下淹三麥，其雨淫淫困九農。永夜鵂鶹矜鼓吹，平池科斗狎魚龍。寄言丙吉勤調燮，久矣揚州重輓供。

其三
候雁俱從關外飛，邊庭還復冷征衣。七旬未見苗民格，萬里虚聞定遠歸。塞上臨風看玉劍，閨中對月憶金微。織皮聖世宜通貢，莫使天戈西極揮。

其四
結綬連翩賦北征，春風頻送故人行。巢由稷契無高下，廊廟江湖有重輕。叱御已聞過折阪，籌邊還欲請長纓。獨餘潦倒南徐客，閒向中田看耦耕。

同京口余文圻登蒜山憩清寧道院時春盡日（吴破魏時，武侯運籌山間，故名「算」，後改名「蒜」。宋武帝破孫恩兵十萬在此山下。）
相攜笻竹上晴空，木末遙遙磴道通。鐵甕帆檣雙屐下，佛貍城郭亂煙中。運籌羽扇懷王佐，破敵長刀數霸功。事業銷沉山色在，底須吾輩别雌雄。

其二
峯顛突兀睇無垠，吴楚蒼茫幾點塵。身世遷流成逆旅，江山遊衍屬閒身。松門痩石樵家路，瑶草金光道院春。慚愧玉皇香案吏，堦前暫作掃花人。

其三
閒房小駐酌流霞，塵外知交雲外家。詞客瓢中惟白雪，道人袖底有青蛇。天涯渺渺憐巢燕，世事紛紛送落花。春去漫嫌時序速，六龍鞭後不停車。

别南徐諸友
朱方浪跡已三年，簪盍萍逢頼衆賢。載酒市樓分小杓，鬭茶僧舍颺輕煙。離心飛動看黄鵠，歸計疏狂種石田。他日懷人屢迴首，知予吟望五湖船。

九日集陽山朱氏莊
黄葉聲中白雁來，登高不用上層臺。一時兄弟聯吴越，四海文章屬草萊。雲外寺鐘催晚照，天邊嵐翠落深杯。故交未赴萸囊約，目斷籃輿首重迴。（遲陳虎文隱君不至。）

其二
説劍狂歌意氣真，豈須木落感蕭晨。坐饒白髮天容老，家有黄花主不貧。霸業銷磨餘古跡，名山管領足詞人。酒闌預訂明年會，珍重尊前强健身。

德清道中將入李明府署
過盡南湖路幾灣，魚塘蓤浦碧迴環。前期人指鳥飛外，竟日舟行桑影間。野老喧時農社集，亂雲深處訟庭閒。縣名恰與貧官稱，會聽琴聲響衆山。（衙署在亂山中。）

蘭臺
蘭臺空署赴輪臺，詔遣從軍萬里來。食禄自應持正論，至尊終是重良才。不教天遠投魑魅，更許兵屯闢草萊。想象高秋望京國，一時回首白龍堆。

禁軍
禁軍屯戍幾經年，帝胄臨戎赴極邊。稽顙虚傳唐突厥，轉輸遠過漢居延。廟堂赤芾憂勞外，郡邑牂羊涕泪前。聞道西安正氛祲，秋風萬井少炊煙。

和顧十一太史重葺秀野園人日題壁
料理林園又一時，重來魚鳥識前期。無窮身世看棋局，幾許悲歡入酒卮。鄴下舊遊懷異物，西堂得句憶連枝。巡檐每值梅花發，人日春風合詠詩。

其二
遍蹋山巔並水涯，常攜布韈與青鞋。仙凡隔處興難盡，猿鶴棲邊境自佳。能以壯遊追杜甫，還將志怪補齊諧。即今穩臥高齋日，萬里風雲動曠懷。

其三
吴下詩壇孰與齊，選樓人物緬林棲。丙丁甲乙分標格，范掲虞楊入品題。招隱每依叢桂畔，醉吟時到夕陽西。邇來轉欲藏文采，悟得郊原斷尾雞。

北郭尋徐幼文故宅
名流舊日此棲遲，滿塢煙雲獨到時。十子聲華隨逝水，半村瓜瓠上疏籬。蜀山避地青田鶴，洛郡飛纓太廟犧。更惜松楸迷處所，秋墳誰聽鮑家詩。（吴人張習云：北郭未遂首丘。）

晚蟬
抱葉聲聲咽亂蟬，平林靜處晚涼天。無情蕭瑟絃中韻，不盡空濛柳外煙。孤館坐深殘雨後，行人棲斷夕陽前。漢廷幾許貂冠客，飲露清宵讓汝賢。

柳
馬尾青絲蘸緑波，深閨相對蹙雙蛾。娉婷市上煙初重，宛轉橋邊態自多。汴水昔年人在否，金城往事感如何。可堪飛絮鵝毛句，腸斷江南庾信歌。
【校】
《一一齋詩》卷一收此篇，題作「新柳」，全詩為：「葉葉風開染黛螺，麴塵如縷蘸清波。初烘薄日春還淺，纔對離筵恨已多。汴水昔年人在否，金城往事感如何。不堪更詠鵝毛句，愁絕江南庾信歌。」

江村
苦霧寒煙一望昏，秋風秋雨滿江村。波浮衰草遙知岸，船過疏林竟入門。儉歳四隣無好語，愁人獨夜有驚魂。子桑卧病經旬久，裹飯誰令古道存。

九日
村北村南皆水漲，江鄉此日阻登高。誰家籬下開黄菊，何處親朋送濁醪。得勢蛇龍羣鼓舞，無糧鴻雁自鳴號。可堪更縱傷時目，獨閉閑門首重搔。

酬駱遇安次元韻
杯行到手豈辭停，會合官齋幾度經。異地相逢頭欲白，故人共對眼還青。方干遇客唯三拜，翁卷成詩號四靈。不敢筵前歌折柳，天涯無限短長亭。

王西澗僉憲招飲賦贈
接引辭流老愈謙，山莊留客夜厭厭。酒懷還逐風情好，詩律真同將令嚴。屋角一枝梅破萼，天邊半鏡月窺簾。閒身正許關農事，穀日欣聞大有占。（時正月八日。）

其二
雲山高卧是君恩，往事追思歳月奔。虎尾履餘猶有悸，衮衣補就略無痕。青尊紅燭人逾健，花史茶經客共論。相約鏗鏘押强韻，雪車冰柱集韓門。（時與同人倡和險韻成集。）

梅花次韻
掩映孤村傍野橋，更無人處見丰標。西墻影動月初上，南國春寒雪未消。散與清香連水竹，分將幽夢到漁樵。最憐曉角吹殘日，魂魄難歌楚些招。

寄魏念庭憲副
世事波瀾憂患餘，幾年蹤跡滯姑胥。主恩未報心常戀，藥性能諳病已除。落日空江悲伍員，秋風古巷吊鱄諸。宵來忽作家園夢，安穩閒乗下澤車。

其二
戟門兵衛舊森羅，楚尾吴頭歳月多。鈴閣競傳朱鷺曲，錦幃細聽雪兒歌。當年曾執皋陶法，（嘗署臬事。）此日誰禁醉尉訶。試問翟公舊賓客，朝來竟有幾人過。

其三
甲子重經氣尚豪，感時中夜首頻搔。青天有問偕吾黨，白首同歸笑汝曹。（謂排擠諸人。）閲世險如穿虎峪，注書細比析牛毛。（注《大易》《老》《莊》等書。）還聞柳玭規兒子，莫負從前門第高。

其四
好山多屬郡城西，小鳥翩翾易木棲。不接名賢揮玉麈，自憐病眼失金鎞。官衙醉月懷鴻爪，虚谷眠雲學馬蹄。橘刺藤梢今宛在，鄭公應過浣花溪。

歸吴即事次王雨豐孝廉送别韻
先遣歸心到古吴，輕帆如葉漾風蒲。地連桑竹多平遠，山入雲煙忽有無。一路渚蘋隨意采，幾家村釀傍船沽。自憐天與滄洲福，小别西湖又五湖。

其二
湖水真同别意深，湖天入望結重陰。薜蘿遙憶巖阿趣，鷗鳥常存浩蕩心。十畝君堪詠閑泄，一竿我已泯升沉。明朝短棹香溪路，飽聽田間快活吟。

問宋故宫
鳳皇山下舊東華，一帶荒林噪亂鴉。廢殿有人攜杖履，掖門無樹挂袈裟。朝周玉馬悲元子，卧棘銅駝歎永嘉。惟有翩翾雙蛺蜨，春來還覓苑墻花。

其二
牧馬場邊感寂寥，相逢佛子話前朝。聲聞白雁遺民泣，劫换紅羊王氣消。曾建一瓶楊璉塔，仍來三折伍胥潮。内人斜廢無人識，拾得釵鈿是野樵。

題陶甄夫畫芍藥
甄夫名者，楚之湘潭人。考某於磨盤山兵敗戰死。甄夫既長，買一漁舟往來吴楚間。工畫，尤長花卉，淮陽人獨重之。此畫為南江作，不知何人，盖寓揚時筆也。丁酉歳，予相見於金陵，古貌古心，年已八十餘矣，未幾沒。生平見山陰布衣楊賓傳文中，目以遺民云。
貌取將離邗水濆，圖中此日挹清芬。品齊海上三珠樹，色並郇公五朶雲。鄂渚沿洄舊漁艇，磨盤慟哭故將軍。瓶花猶帶遺民泪，曾讀山陰處士文。

毛逸槎園居
萬緣抛盡愛林丘，領略閒園景趣幽。一道溪流環藥圃，四圍嵐翠入書樓。月明蘿屋花含笑，露下松梢鶴警秋。欲向包山訪仙跡，門前時泊五湖舟。

北上述懷别諸同學
老驥空懷千里程，三條燭下夢魂驚。南轅北轍終何濟，西抹東塗浪得名。匹馬漫思隨李廣，悲歌無意和荆卿。衰年也受交章薦，慚愧吴公識賈生。

其二
買山已過䱇山西，蕙帶荷衣製欲齊。拾橡風林呼稚子，灌花月夜並荆妻。出門遙指天雙闕，故里空閒雨一犁。為語雲巖猿鶴伴，終教與爾共幽棲。

其三
折柳歌聞尊酒餘，故人於此送征車。聯吟北郭懷中歳，（予年四十餘結北郭詩社。）分手河梁及夏初。畏我友朋宜養拙，生逢堯舜敢逃虚。他時憑眺燕臺上，目斷南鴻尺一書。

舟行魚臺如故鄉風景同倪稼咸吴恂士賦
荻蕭兩岸景萋迷，一路舟行傍大堤。黄土墻邊春店酒，緑楊村裏午時雞。篷窗點筆親風雅，（時校勘唐宋人詩集。）水檻看山認魯齊。頼有同袍相慰藉，鄉心不用八行題。

送潘南林太守南還
冥鴻旋見向南天，折柳歌聞悵别筵。邊郡尚懷慈似母，當途偏棄直如弦。蘆溝曉月徐驅馬，淮甸平流穩放船。他日結鄰應踐約，故山同耨鶴糧田。

九日同人黑窰廠登高
崇岡突兀俯南城，木落寒林眼倍明。雙闕參差佳氣合，三關層疊暮雲横。風霜慘澹重陽節，燕趙悲歌終古情。況有酒人同會合，一杯便欲酹荆卿。

其二
煙光欻忽移山嵐，日晚佇立餘清酣。雁聲嘹唳來絶塞，龍影恍惚藏澄潭。（下有烏龍潭。）百年身世醉莫問，四海弟兄情所湛。極目無端動歸思，高歌一曲望江南。

客中除夕
清尊孤燭伴閒身，撥盡爐灰夜向晨。素練未消殘砌雪，蒼龍已轉隔年春。燕山風物依朋舊，南國杯盤話遠人。添歳並興除歲感，他鄉何似故鄉親。

舟抵津門
歸去來兮問水濱，潞河留滯又經旬。千盤曲岸紆帆影，半夜狂飇駭榜人。冬霧冥濛遮漷縣，海濤洶涌撼天津。不妨横索逢關吏，萬斛閑愁一葉身。

到村後述興五首
儋耳漫傳蘇軾死，（吴下傳予已死。）羌村已得杜陵歸。故林仍喜松篁好，老屋俄驚卷軸非。鄰酒賖餘多負券，秋禾登後有啼饑。劍鋒寸折雄心盡，無復哀歌歎短衣。

其二
曾上燕臺俯薊門，排雲便儗謁重閽。挽弓誤射南山虎，跋浪空騰北海鯤。甑破竟須同孟敏，閤開何用謁公孫。家園自有生涯在，只合耡雲薜荔村。

其三
親朋知我乍歸來，短陌過從笑口開。傲骨共看餘骯髒，素衣差信少塵埃。談深存沒憑燒燭，户偪冰霜仗把杯。相約同羣入山去，衝寒高上望湖臺。

其四
滿塢煙雲洞壑扃，入天峯色舊時青。談禪曾共劉訏聽，着屐還同謝客經。淡味素耽餘水厄，（命山僧烹白雲泉。）故交重遇有山靈。長鑱託命吾生事，準擬天寒斸茯苓。

其五
飽歷羊腸問路岐，茫茫前去欲何之。未能入幕依嚴武，且可彈琴侣戴逵。放浪五湖聊快意，光榮二鳥偶乗時。區區馬指堪齊否，一卷南華是我師。

喜徐澂齋太史南還
遭逢盛世賦歸與，孫綽於今果遂初。安樂窩中閒自在，雞豚社裏晚相於。鐘傳半夜夢方斷，艾畜三年病已除。近日更聞添臂力，鄉人争乞擘窠書。

其二
冰霜同把異鄉卮，故里相逢秋半時。江左清華有君在，吟壇風雅是吾師。四愁都忘張平子，三樂能全榮啓期。他日追從入山去，鍾吾深處采靈芝。

盛青嶁入蜀詩以憶之
詞人迢逓泝三巴，更指蠶叢路尚賖。鑿險地曾開力士，搜奇天許作詩家。風雲八陣懷忠武，流落孤臣吊浣花。旅食不愁淹歳月，從來吾道在天涯。

人日長清道中懷周子欽萊
人日勞勞濟水旁，柳條初動欲舒黄。鶴辭故籠閒難就，馬歷長途老未忘。孤客驅車纔過魯，舊交帶索合歌商。懷賢望遠同高適，何處題詩寄草堂。

道中憶西湖
不到西湖已六年，當年時上缺瓜船。玉缸花撲家家酒，碧盌茶分處處泉。楊柳陰遮遊子騎，芰荷香入美人筵。即今茅店雞聲裏，魂夢還尋放鶴仙。

郵亭
十里亭連五里亭，勞勞車馬此常經。往來驛路兼長短，迎送離筵雜醉醒。逐客遇窮身暫宿，美人天遠跡還停。春風不識傷心處，又遣垂楊踠地青。

夾竹桃
柔條灼灼復猗猗，翠篠紅芳間一枝。似借淇園君子德，好添南國美人姿。迎風含泪憐湘女，抱節無言訝息媯。自是有筠兼有色，何妨開到薄寒時。

戲詠半錢
姹女河間數忽停，飛蚨已破舊時青。平分輪郭難成式，盡改方員不受形。留得看囊仍是澀，縱教使鬼也無靈。沈郎榆莢依然在，圜影垂垂散滿庭。

檐冰
銅溝歷亂正堆鹽，凍合流澌勢漸嚴。倒挂燕釵齊露脚，平垂鴛瓦各抽尖。月移凌影横虚牖，風折寒聲落短檐。贏得紅閨倚闌看，樓頭高卷水晶簾。

歸愚詩鈔卷十七　七言律詩
臚唱恭紀
鳴鞭靜後奏箾韶，御幄香濃入絳霄。鹵簿疊陳儀仗肅，鴻臚三唱姓名標。羽毛共看翻靈鳳，文采争傳賦洞簫。天半倘逢雲五色，魏公碩望在同朝。

賜給文綺坊儀恭紀
恩榮宴後集朝簪，錫予聯綿惠澤深。中使自天頒采帛，度支傳命授兼金。千絲織作憐寒夜，萬國輸將識苦心。來自田間難報稱，願持潔白守規箴。

遊澄懷園
名園水木互縈洄，地近離宫浄點埃。虞褚並官親禁掖，班揚分宅住樓臺。荷風入座香難散，鷗侣依人夢不猜。行到苑墻遙指點，此間合號小蓬萊。

欽點庶常恭紀
古木槎枒忽遇春，也隨侍從拜新綸。許親香案稱仙吏，望見紅雲識聖人。甲觀酉山探秘册，柯亭劉井話前塵。自憐老去頭盈雪，漫擬終軍對白麟。

次壽山陳公秋夜詠懷韻
絡角明河影欲沉，夜窗對酒倦孤斟。聽砧道遠衣難授，汲古年衰綆未深。大隱敢承金馬詔，小山時動緑蘿心。生平願作安恬翼，棲息還依直木陰。

早朝
明河澹後肅朝儀，湛露零餘潤玉墀。辨色千官瞻北極，當陽五位面南離。風傳鳳律諧韶樂，日射螭坳上羽旗。親見虞廷歌喜起，天顏豈獨近臣知。

送張鴻勳南還
忽夢吴江舊釣磯，金風初動賦旋歸。酒沽燕市人同醉，路指南雲雁共飛。千疊亂山車騎晚，一篙秋水鱠鱸肥。到家羡爾天倫樂，脱卻征衣换綵衣。

野泊
津鼓停餘泊小船，灘聲中夜不成眠。透篷寒氣霜初落，到枕清光月尚圓。撲滿敢忘知己贈，扊扅還憶老妻賢。歸心付與南飛雁，先到香溪雲水邊。

偶述
乍離豹尾來南國，未習龍韜領武功。絃管聲中消永晝，蕙蘭叢裏醉春風。但聞議價酬明月，那識啼饑託蘜藭。燕雀紛紛巢幕上，可看天際有飛鴻。

其二
香氣常濃夢不清，更聞方士説長生。一從天上傳黄紙，便聽臺邊歇玉笙。請室歸餘尊獄吏，仙班散後失飛瓊。薩公空有閒雞犬，肯向崤函試盗鳴。

贈英夢堂
把君詩卷過殘冬，此夕尊前喜乍逢。僑札定交通縞紵，孟韓相遇合雲龍。黄河浪動冰初解，白雁聲寒霜尚濃。明日分飛悵回首，淮南煙樹隔重重。

晚泊夏鎮東為沛縣屬江南省西為滕縣屬山東省中以康阜樓界之予舟適在樓下詩記其事
舟泊一灣分兩省，樓高百尺記三層。故宫魂魄常思沛，經界公私尚憶滕。（土人指文公行井田處。）户插竹枝風自古，兒垂花勝歳方增。夜寒篷底難成寐，坐擁殘編對一燈。

簡趙秋谷先生
年少才華擅藝林，八旬忘卻鬢霜侵。早投簪紱功名薄，高卧雲山歳月深。世外漁樵肝膽地，寰中花鳥短長吟。秋風銅狄思前事，眼底何人識此心。

其二
匠門樓閣着神仙，（先生來吴，每寓匠門書屋。）載酒逍遙任醉眠。月夜聽筝紅燭院，風前覓句緑楊船。吴都碩果俱往矣，魯殿靈光獨巋然。御李倘能隨杖屢，後先己未亦同年。（先生係前己未。）

贈查榴齋
宣武門前日欲晡，塵埃握手共歌呼。孟韓聯句懷秋雨，高李論文憶酒壚。（己未年詩社事。）羡子蒼鷹揚健翮，憐予老馬闇長途。還期吟社堅前約，看摘驪龍頷下珠。

其二
忘卻人間行路難，文鵷無意覓琅玕。狂歌恥詠南山矸，縱酒思吞北海乾。少歳已經漂鬼國，中年還惜翦飛翰。自將清福驕吾黨，萬笏西山放眼看。

和金質甫太史移居
玉堂不改舊寒氊，歳每移居當轉遷。二應才名原國士，三蘇文望本家傳。詞頭合草明光硯，鶴料須增負郭田。靜息寸心觀物變，鬭雞訟鹿總堪憐。

其二
田竇豪華舊結歡，兒童曾向逐金丸。一從兎苑移他族，誰向銅池憶達官。此日吟壇春入座，當年舞袖晝生寒。眼前不盡乗除感，閒話同君倚曲闌。（地為豪家故宅。）

壬戌元旦用文待詔乙卯元旦韻
聲聞長樂曉鐘傳，曙色初分歲又遷。上日恰逢天際雪，散朝還帶殿中煙。夔龍接席尊前輩，園綺同羣覺少年。祝國但祈暘雨若，雅詩首詠甫田篇。

送杭堇浦太史
殿頭磊落吐鴻辭，文采何嘗憚作犧。王吉上書明聖主，劉蕡對策治平時。隣翁既雨談墻築，新婦初婚議竈炊。歸去西湖理場圃，青青還藝向陽葵。

送座主泰安公歸里
宰臣幾箇返家山，此日君恩許就閒。官職已辭黄閤老，夢魂猶入紫宸班。舜華堯韭關榮謝，張丈殷兄訂往還。後會預期隨杖屨，天門高頂共躋攀。

題謝時臣畫二首
其一　京口圖
三山參錯疑京口，一派茫洋想大江。浪影遠兼雲路闊，潮聲直到海門降。望中旌旆瓜洲戍，煙外檣帆估客艭。指點丹青頻利涉，吴頭楚尾是鄉邦。

其二　觀海圖
傑閣登臨眼界空，乾坤浮水入鴻蒙。樓臺隱見神山際，城郭青紅海市中。徐福三千歸縹緲，田横五百想英雄。披圖便有凌虚意，颯颯遙乗萬里風。

史局漫興
侵曉隨曹入史宬，深嚴丹禁似蓬瀛。簾旌香撲花初放，鈴索聲停鳥不驚。前輩風流歸澹蕩，朋儕辯論總和平。胡毋博學吾何有，消得閒官一味清。

其二
晉水龍騰漸式微，分來史冊出天扉。（分校新、舊《唐書》。）辭章完善稱劉昫，識見高明許宋祁。淮雨别風沿謬誤，魯魚亥豕想依稀。校讐掃葉真相似，勿使常遺後代譏。

其三
史成勝代存殷鑒，詔定編年準紫陽。五位深仁推敬帝，一朝實録混焦芳。（分纂孝宗敬皇帝，其《實録》出焦芳手，不足憑也。）是非不晦芒垂宿，提挈分明網在綱。自愧衰年難稱職，空聞劉氏説三長。

驢
貧家飼秣已三年，負重何嘗暫息肩。夜靜天街鳴落月，秋深石徑踏荒煙。病來猶勝童奴懶，老去偏餘筋力堅。他日探梅騎汝去，銅坑山畔太湖邊。

犬
綠蘿門徑少車音，如豹聲傳小巷深。長夜破雲嗥月魄，短籬斜照臥花陰。也隨鈴柝防家具，略近腥羶諒主心。況復多情迎舊客，知予還往重朋簪。

碡碌
圭角磨礲見渾成，田間閒臥傍柴荆。質因厚重從人棄，地為高低仗爾平。也受牧童敲細火，還隨農父碾香秔。誰將頑石加箋疏，耒耜經中補令名。

寄朱木鳶
齊女門邊昔宴遊，别來歲月幾遷流。賞詩應已高麟閣，耽酒何妨號醉侯。風泛素蘭虚室靜，露零叢桂小山幽。聞君話我盈頭雪，官燭讎書夜未休。

寄周迂村
移家自得天隨友，（尤飼鶴居皮市，迂村自甫里移家，居臨頓里，恰符皮陸棲隱地。）偕隱相攜孺仲妻。向共閒吟追汐社，近聞直釣坐清溪。行藏齒冷乗軒鶴，文采心驚斷尾雞。何日隨君還故業，一蓑煙雨課耕犁。

和許紅橋同年春讌之作
接席無非淡蕩人，唐花開落五分春。九重天上聽仙樂，百罸杯前鬥健身。過眼光風吹馬耳，别人衷曲轉車輪。（紅橋將之粤西。）桂林隔斷雲南北，此去關河萬里新。

其二
略似江鄉草被堤，閒園好在鳳城西。清談縱酒風生座，高閣看山雲滿梯。願汝循良師卓魯，任予迂怪並燕齊。庭前小鳥知人意，也惜離羣故故啼。

紅橋疊韻見寄隨疊韻報之
當筵聊復綴陳人，老眼逢春不當春。世事喧呶一杯酒，前途珍重百年身。蕙蘭同臭歸紉佩，椎鑿無心任斫輪。莫唱陽關第三疊，青青怕見柳條新。

其二
醉餘隨意坐春堤，晼晚流光夕照西。行遠不須追電馬，學仙豈問上天梯。娛人紅杏枝枝綻，送客青山箇箇齊。到日陽和宜散布，窮檐萬戶有兒嗁。

題長新店壁
悠悠前路發行旌，古驛皇華第一程。燕市故人憐小别，楚天雄服數長征。題橋素薄辭臣願，負弩何煩長吏迎。記得往年曾此宿，青袍鎩羽老諸生。

過柏鄉魏氏懷念庭觀察
鄗南夙昔神遊地，此日來過兼濟堂。諸子鎖門緣領郡，故交化鸐可還鄉。卅年歳月驚駒影，百卷風騷緬葯房。猶有家聲未零落，行人指點午橋莊。（謂文毅公。）

謁湯陰岳侯祠（古蕩陰里。）
巍峩祠宇蕩陰城，故里人欽英武名。草木至今還共惜，忠姦自昔竟誰明。獄成三字臣何怨，代隔千秋衆不平。此日庭前雙古栢，風來猶作戰場聲。

殷少師比干墓
少師遺墓氣森沈，屹立豐碑蘚不侵。日月朗懸尼父筆，（墓碑六字相傳孔子書。）兒童争識聖人心。死同孤竹分先後，諫並龍逢照古今。明水欲陳無可奠，聊抒忱悃託微吟。

懷椒園侍御
用拙每逢當路忌，復官倍荷聖人恩。鏡從磨後光逾顯，竹受風餘勁故存。書卷向鄰移蠹簡，草花隨地藝芳蓀。待予歸日追吟社，緑酒紅燈共細論。

懷吴生南勤
葑溪諸老俱奄忽，此日吴生獨擅塲。經義半空盤鳥道，古歌千里下風檣。碎琴逢爾來燕市，相馬偏予赴楚疆。北望京華屢回首，浮雲落照杳茫茫。

漢陽渡江之武昌
中流畫舸泛虚明，鐃吹横空響更清。一路帆檣似梳櫛，三層樓閣想蓬瀛。漢陽樹與秋雲淡，黄鵠磯連沙溆平。憑弔英雄繼王粲，（粲有《漢末英雄記》。）此行差不負南征。

黄鶴樓
鶴去樓空事渺茫，楚雲漠漠樹蒼蒼。酌三杯酒月堤曉，流萬古情江水長。不遇謫仙吹玉笛，曾聞狂客坐胡牀。（有客《羽衣賦》詩云：「興高老子胡牀上，秋在仙人鐵笛中。」時傳寫，目為狂客。）登臨此地懷京國，也似金臺望故鄉。

鸚鵡洲弔禰處士
蟻視曹公氣不摧，蘭焚玉碎劇堪哀。故人慷慨推奇士，亂世從横露俊才。洲沚何妨激濤浪，文章那肯辱蒿萊。祗令後代經過者，煙水茫茫酹一杯。

鎖闈即事呈同事諸公
桂香濃處月輪員，棘院深深别有天。歷塊正須千里駿，搜奇恐愧九方歅。諸公秉鑑除纖翳，老眼持衡戒小偏。汲水煎茶非我事，好詩只讓大蘇傳。（試院煎茶，東坡監試時事，衡文恐無暇及此。）

其二
慘淡經營各逞思，打頭屋裏吐瑰奇。蠶聲食葉管齊下，駒影騰空日漸移。鼓瑟湘靈有神助，運斤輪扁寸心知。可能五夜饒餘勇，興滿三條燭盡時。

其三
經義由來貴大純，胸中抱負總探真。芻靈木偶防因陋，土伯蛇神戒鬥新。清廟遺音原淡淡，高樓落紙敢頻頻。熊劉風範今存否，願為荆襄辨玉珉。

其四
號舍曾經十七回，（康熙丙子始。）偶逢天澤潤枯荄。選才已與屠龍遇，變色還因談虎來。欲報聖明憑翰簡，敢期朋好鼓衰頽。諸生發軔從兹始，突兀同登郭隗臺。

大風登黄鶴樓
危樓切漢形建瓴，俯瞰遼廓風翏泠。波流洄漩奔白馬，洲嶼滅沒浮青萍。隔江遙接埤堄影，高座還覺魚龍腥。千秋招鶴鸐不返，天際依舊雲冥冥。

楚人湯雲山前明萬暦丙午生年一百三十九矣訪之漢陽門外相見頃曾孫侍側不扶杖能拜起耳聰目明問以眠食曰健飯多睡次及方藥曰生平無病，不知藥也古所云地行仙者即其人邪因系以詩
寶公老壽更誰倫，（漢文帝時人，年一百八十。）今日重逢漢水濱。身歷八朝同木石，心空六鑿返真淳。不寒不暑忘將我，無藥無方説與人。親接履綦殊自失，可容樗散傍莊椿。

挽倪頔塘同年
書來病臥格孫城，歸去旋聞殞此生。金殿萬言同作賦，（丙辰。）軺車一兩共長征。（戊午。）多文為富編初就，有子承家學待成。比似方干差足慰，身前鄉舉已題名。

寒瓜
瓜區是處見纍纍，獨有寒瓜種最遲。茅舍秋風常穩臥，槿籬細雨每平垂。斷壺聊共烹蒸慣，食肉安知滋味宜。遙想故林蘿屋底，依然爛煮晚炊時。（荆婦長齋，嘗植此瓜代飯。）

登盤山
漁陽重鎮削芙蓉，紫盖攀躋第一峯。亂石雲中蹲虎豹，寒泉松頂走蛟龍。微茫海氣環無外，層疊邊城繞幾重。身在棲猿最高處，擬將白日挂孤笻。

其二
天窮漠北鬱崔巍，佛海龍池獨往來。纔上半山無鳥雀，早知下界起雲雷。隱居為指田盤谷，舞劍還尋李靖臺。到此並忘身世感，茫茫大地總浮埃。

首夏同盛子青嶁謝生岳生薛生上賓許生樸園家禮存看豐臺芍藥過王氏園
開到將離四月天，城南隨路訪平泉。銖衣寶靨俱留眄，瘦燕肥環總可憐。一抹山横飛鳥外，孤笻人倚亂霞邊。諸君終作探花使，慘綠應推最少年。

其二
路入花源柳半遮，亭臺舊是故侯家。繁華頓醒三更夢，明麗仍披五色霞。邃户飛飛通乳燕，野田閤閤鬧鳴蛙。登臨掁觸鄉園景，仿佛神遊葑水涯。（地即祖氏園，王阮亭尚書賦詩所云「水田一帶學僧衣」也。）

晉秩宫詹恭紀
每依講幄侍龍顏，寵命新從天上頒。蒼玉銀章儀竊忝，韋賢孔霸學難攀。仍脩經史縻官廩，虚憶蒓鱸夢故山。列坐宫坊總前輩，敢云辭苑領清班。

武闈即事次壁間王衷白大司馬元韻（名圖，前明萬暦庚戌大總裁。詩勒石於壁。）
棘院重垣深復深，去年羣從翠華臨。曾陪虎觀談經術，好遣鷹揚列禁林。見獵興高餘激壯，腐毫事往已幽沈。評量鈐略諸公在，共識聞雞起舞心。

其二
簡命頻仍恩遇深，冰淵在抱履還臨。龍媒要使來西極，鴞鳥何難集泮林。鎖闥風微簾影靜，奎堂月朗漏聲沉。豐城倘有寒芒起，肯失張華望氣心。

政事堂述懷
曉入綸扉露點清，閒庭鈴索靜無聲。赤文重疊承天語，緑綬追隨佐宰衡。老病乍除緣祝噎，（時病噎初愈。）君恩未報緩歸耕。只慚莫效纖毫職，空割堂餐飫大烹。

漂陽史師相懸御書於堂招集宴飲有作
驪珠顆顆焕天章，此日高懸晝錦堂。正值賜書褒李沆，還須飛白記歐陽。六官逓著匡襄績，九宇頻移節鉞光。内外宣勞三十載，故教錫予等旂常。

其二
一堂賓主樂昇平，宴飲傳將傅説羹。階下管絃惟法曲，座中纓芾半門生。隆恩自合酬調燮，歡會還應念癸庚。咫尺依然對雲日，榮光朗映上台明。

題王孟亭太守硯影
孟亭，髯也。得硯於蕪城，背刻髯而笠屐者，或曰東坡像也，或曰阮亭影也。孟亭得之，即從而我之，命予賦詩。
或肖東坡或阮亭，孟亭得此兩忘形。髯翁是我還非我，端石無靈亦有靈。若箇雕鐫遺歳月，與君南北共飄零。眉山蠶尾白田叟，一笑何須更勒銘。

送張石帆歸京江
野鳥南飛破碧天，敦盤良會即離筵。燕吴賓主情千古，江海波瀾手一編。歸去何人供鶴料，閒來有業耨芹田。（芹田在蒜山下。）何時共踏金鰲頂，笑指蓬壺萬里煙。

詠雨衣和塞曉亭閣學
豈須白鷺織成簑，更異騷人製芰荷。斟酌雨暘關去就，捐除文采任遮羅。何妨尋菊披襟往，自可衝泥挈領過。以瓦為之方不漏，古來進諫諷偏多。

詠針
繡出鴛鴦仗翠娥，金針付與劇摩挲。山中磨杵終當就，月下穿絲自許過。綿裏裹餘全不露，芥邊投去兩無訛。莫嗤金線頻頻壓，補衮由來功最多。

白燕
漢宫釵影見差池，偶度銀塘颺羽儀。珠箔樓頭高卷處，芹泥梁上乍銜時。掠殘柳絮虚無態，剪破黎雲低亞枝。京洛何妨共棲宿，素衣未必化為緇。

雁字
鍾繇字跡擬羣鴻，今見鴻文體勢同。螉蠮塞邊秋寫怨，鳳凰樓畔夜書空。問奇共識天章麗，觀象還誇鳥篆工。畢竟太虚無一點，漸看飛白入冥濛。

其二
家雞野鶩點紛紛，望裏成行入亂雲。偶到華山應落墨，若過衡嶽亦迴文。天邊波磔疑三折，水次横斜認八分。為問清真王逸少，可將此幅换鵝羣。

蘆花被
貧家聊禦薄寒侵，瑟瑟飛花入布衾。鋪卻石牀清氣滿，堆將紙帳野雲深。閒眠秋雪成幽夢，肯羡青綾失素心。繡被焚香張翠盖，鄂君此味未能尋。

霜篷
野泊溪灣月色沉，孤篷便有早霜侵。露凝清入漁師夢，光透寒欺估客衾。長夜未掀時悄悄，短舷方盖氣森森。曉來掃卻凌空去，試聽煙中欸乃音。

酒旗
青簾挑出勢輕盈，楊柳村中望眼明。山店低垂朝露重，河橋斜卷暮煙横。香招遊子停來往，影落春流漾淺清。料得一竿花雨外，吴姬唤客若為情。

夢亡室俞夫人醒哭以詩
南北幽明兩不堪，夢中恍惚月沉潭。三年我未看瓜苦，四紀君惟饜薺甘。抱病但聞辭藥石，盖棺始得易衣簪。（終身布衣蒿簪，殮時始易以冠佩。）懺亡豈仗瞿曇法，一卷儒書諒已諳。（素不信佛氏教。）

歸愚詩鈔卷十八　七言律詩
歸舟雜興
乞假南歸，舟中無事，俯仰身世，欣嘅交心，隨所感觸，即事成詩。
輕裝重上潞河船，無限歸心在雁先。衰柳長堤仍滿目，霜髭雪鬢倍當年。鬲津杳渺寒雲外，漷縣蒼茫夕照前。何事石尤偏阻客，南行轉似上青天。

其二
渾流盤屈到津門，同譜過從好慰存。（王進士緯係舊交，同姓進士弘模係竹墩分支。）鳴鳥求聲欣得友，藝葵壅土欲培根。他時勳業需公立，此日風騷共我論。酒罷河干歌折柳，離筵賓主總消魂。

其三
宴罷瀛臺幸五臺，鸞旗遙指路崔嵬。六飛高御峯徐上，萬古嚴冰暖欲開。（上有太古冰。）天子巡行歌洛矣，羣工颺拜和康哉。小臣未得驂騶從，西望秦雲首屢迴。

其四
稽天積潦自清秋，迷漫徐淮勢不流。離散丁男鴻雁苦，焦勞丙夜廟堂憂。空聞賈讓籌三策，誰佐重華奠九州。稍喜大臣權補救，春來還得試耡耰。

其五
朽木何心更向陽，散仙偶得近雲房。七旬乍離漁樵隊，五載旋參政事堂。自信秉心惟拙訥，敢云報國有文章。還山預約𢈪溪友，元結依然是漫郎。

其六
先人清德久云徂，墓道年來缺剪蕪。婦豎聊聞春薦盎，松楸空憶夜啼烏。主恩錫命連三世，子職邀榮返五湖。為善古今無不報，瀧岡阡表語非誣。

其七
䦱門送我涕漣洏，死别堪憐即此時。五十年間荼並苦，三千里外繭藏絲。那能真到稠桑驛，不忍重吟落葉詩。此後何人共風雪，殯宫素帳已塵緇。

其八
北郭詩人舊盍簪，黄鍾宫律恥韽韽。日邊偶爾淹車轍，吴下空教憶雅南。擬結小亭圖孟浩，還成新句付何戡。聯吟刻燭歸來事，鞭弭周旋我尚堪。

其九
助我諸賢共切磋，追隨煮字舊行窝。程門敢比吟風月，王氏曾同廢蓼莪。出岫閒雲且臺閣，藏山名璞尚巖阿。離羣計日應重合，故業相邀一訂訛。

其十
楊柳塘邊葑水溪，當年聚族住東西。傍橋屋繞湖三面，沿路人耕雨一犁。越陌度阡來密友，挽車提甕仗荆妻。于今往事空追憶，魂夢過從徑不迷。

其十一
生平不敢受恩私，古道由來重感知。曾以賦棋呼小友，還因詠草賞新詩。九原可作惟隨武，千里相思是向期。更有姓名留夾袋，樹人心事切調饑。

其十二
笻屐尋幽舊最能，幾年留滯阻飛騰。東西石㞦神常歷，南北高峯夢屢登。蕭寺鐘魚記黄鶴，燈船鼓吹話金陵。南歸更與山靈約，布襪青鞋興轉增。

贈翁霽堂徵士
龐山湖畔欵煙蘿，屈指年華歎逝波。交自貧時情倍切，人當老去感偏多。聲光豈附青雲士，纓芾空嘲春夢婆。此日任城同會合，酒樓眺覽足高歌。（城有太白酒樓。）

其二
河堤草草話匆匆，四十年餘憶積悰。徵士潠田虚種秫，郎君薄宦久哦松。鄭公幕府淹高駕，黄歇名山待瘦笻。他日歸來試相訪，空江蘭槳采芙蓉。

賦得殘月如新月
顧兎留痕祗一規，宛然昏候吐纖眉。魄殘略近哉生象，弦短翻同乍上時。遊子早行疑夜淺，深閨遙拜訝更遲。請看秋柳霜黄色，轉似春初萬縷絲。

恭題御筆畫梅（幀首有御題「七言近體」。）
百年鐵骨風霜鍊，一點冰心天地知。御筆寫神兼寫格，藝林無畫亦無詩。香流南國凝晴雪，影動西墙見折枝。可惜逋仙老巖壑，沉淪未遇聖人時。

菊枕和周蘭坡前輩韻
囊裏寒花三徑收，晚香合藉老夫頭。盛將霜露人原潔，臥異邯鄲趣自幽。五夜晏休疑在谷，四時輾轉總逢秋。獨醒不覺遲遲起，夢入柴桑為小留。

奉敕題驄馬圖（策凌所貢馬。）
憑將健筆寫追風，流汗成珠氣吐虹。立向玉墀雲委地，來從青海鳥行空。五花叱撥宜通貢，萬里渠捜願効忠。自是德威能服遠，聖朝豈數貳師功。

闈中即事和鄂虚亭少司馬韻
鎖闈校閲靜無喧，派别紛紜匯一門。高望欲窮千里目，虚衷聊答九重恩。途經朱陸分同異，辭到楊劉絶本根。先正宗風應好在，與君漬墨細尋論。

送阮澂園太史南還
玩占已得遁初爻，野鶴翛然返故巢。肯上危墻争蝜蝂，劇憐虚牖罥蠨蛸。自娛聊復酬賓戲，尚白何須解客嘲。不比分岐送臨賀，都亭應集舊時交。

其二
辦將布襪與青鞋，中歳抽身亦復佳。歸里壎篪分雅樂，留賓葵藿飫清齋。五雲渺渺前塵夢，十畝閑閑佚士懷。況有丘遲共初服，（砥瀾太史先後歸。）一竿取次釣清淮。

西湖堤散步同雷翠庭大銀臺作
左帶平田右帶湖，晴虹一路繞菰蒲。波間柳影疏兼密，雲際山容有忽無。遺臭豐碑舊閹豎，煎茶古寺老浮屠。（寺有碑頌魏忠賢功，時寺僧煎茶餉客。）閒遊宛似蘇堤畔，欲向橋邊問酒壚。

初寒夜園居詠懷
木落園林霜降初，松窗月上看疑虚。燈昏一穗留殘焰，鼠耗千聲齧敗書。聖主恩深憐老病，度支禄減棄迂疏。（有旨：原銜食俸，農曹减去其半。）哦詩偶憶高常侍，舊日漁樵在孟諸。

其二
紙帳寒光分外明，蕭然枕簟有餘清。鰥魚難合經宵目，老馬還諳千里程。南國閭閻虚告糴，西川險隘正連營。頻添身世無窮思，已聽村雞報五更。

禁旅
禁旅連屯獠洞邊，捷書猶未達甘泉。廟堂推轂惟元輔，衛霍成功自壯年。梯磴懸軍無險地，盤山轉粟上高天。不須七番兼擒縱，戮取鯨鯢奏凱旋。

紀恩陛辭恭呈四律
蓬虆數載貳春官，趨侍承華道孔顏。身老蹉跎難稱職，主恩優渥許還山。此行就日辭丹鳳，敢擬臨風放白鷴。五夜夢魂餘眷戀，早朝猶入紫宸班。

其二
傳來天藻下衡廬，異數猶頒去國餘。寒士舊曾依澗壑，詩人老矣注蟲魚。遺榮疏廣同歸里，解組知章並遂初。應有白虹千丈起，賜書光氣燭空虚。

其三
皇言披閲倍心欽，糾縵卿雲共朗吟。法祖敬天隨感觸，勤民求士入規箴。登臨岱頂山俱小，泛涉瀛洲瀆未深。一十三年宵旰意，金和玉節總愔愔。

其四
輕舠一葉返煙蘿，回首紅雲憶馺娑。常諭鄉鄰天子聖，不忘寤寐碩人薖。太平日月扶笻杖，無恙筋骸足嘯歌。萬壽五旬臣望九，還期隨衆拜鑾坡。

奉辭皇長子三律
叨陪講席到蓬瀛，詔許衰齡得課耕。敢謂還鄉並疏傅，自慚稽古比桓榮，觀開甲地窮經籍，食卻邪蒿輔性情。（博士邢岐謂：「菜有不正之名，非殿下所食。」見《北史》。）談道幾忘天胄貴，披陳迂論每硜硜。

其二
禮隆尚齒到羣儒，頭白尤承晉接餘。聊藉他山攻美玉，豈因老驥識長途。三年曉露趨雙闕，一帆輕風返五湖。此去南枝巢越鳥，日邊遙羡上林烏。（同輔導諸公。）

其三
朝嬰夕側養根源，奮武敷文並討論。稽考典墳尊古訓，調嫻馬射率諸昆。貴能下賤真忘勢，智可容愚樂受言。别後相期崇令德，豈徒辭賦擅繽翻。

出都日承戊辰諸通門祖餞都亭賦詩言别
回首春明轍故遲，都亭祖道悵分岐。别當晚歳情逾黯，酒到離筵醉不辭。老我沙鷗尋舊侣，諸君葵草向陽曦。他時耿耿難忘處，燕樹吴雲兩地思。

塔影園文讌四律
桂香入座午風清，簪盍閒園會友生。嘉客攜羣來鹿水，（王貢士鶴書、孝廉鳳喈諸子。）仙槎浮浪自滄瀛。（葉進士子敬，主人李貢士健林諸子。）吾衰幸未車生耳，類聚欣占鳳善鳴。若箇當筵馳陣馬，文成先吐句庚庚。

其二
對酒當歌歌可夫，由來良會重吾吴。文章聲價關金石，霸業消沉弔蟪蛄。嵐翠斷邊銜落照，波光定處卧浮圖。興高狂語頻驚坐，依舊江湖一釣徒。

其三
社事飄零散慎交，敦槃此日續西郊。道存砥礪聯三益，象取乾離玩六爻。剖異正須分黑白，和聲終貴合絃匏。諸君預擬明堂詠，肯効揚雲作解嘲。

其四
地是野王文讌地，時當白帝駐車時。千秋懷古每如此，四國名流某在斯。深喜蘇環真有子，（曹黄門諤庭令子菽衣，時有文譽。）還希杜甫願多師。只慚老我摧頽甚，空艷梅村脩稧詩。

閲邸鈔見俞旨訪經學之士中間齒及臣名捧誦之下幾於感泣賦詩恭紀
得歸下里賦閒居，帝眷依然念散樗。一技自慚同韈線，九重偏許耨經畲。衰年短燭光無幾，古訓良苗立有餘。願脱皮毛勤樸學，漫教詞賦慕相如。

述興
老去翻然賦壯遊，錢唐風物漫勾留。一千里外煙霞客，三百灘邊舴艋舟。流水桃花隨所遇，青鸞絳節豈難求。此行期與容成晤，直到天都峯頂頭。

潛口汪麗青園居
地近仙都每换形，幽居略似枕煙庭。水洄曲沚半篙緑，山入空亭數點青。采藥負苓俱得友，養魚相鶴也成經。萬花開放憑君管，便擬蓉城石與丁。

慈光寺
盤盤躡磴上慈光，知是先朝選佛塲。四面金容具圓滿，三層寶閣入微茫。鳥鳴山樂同聲和，木放蓮花隔院香。老衲劇談興廢事，空門也復感滄桑。（四面佛及木蓮花，明神宗敕賜。木蓮花山中只一本，山樂鳥山外亦無。）

南鎮
周禮會稽推首望，大神作鎮鎮南方。位同炎宿垂朱鳥，德秉離明祀赤璋。寢殿閟宫常肅穆，雲車風馬每騰驤。吾皇報饗勤咸秩，總為蒼生祝降康。

禹陵
於越當年朝玉帛，苗山終古禁樵蘇。平成得所還天地，功德相兼合典謨。龍槨不須歸夏邑，寢園自合並蒼梧。漫因窆石滋浮議，博辨由來是陋儒。

和邵灑夫孝廉桃花園詩
閒園四面簇明霞，地近滄浪半隱家。手把一編惟種樹，序當三月好看花。亞枝臥水觀空色，麗蕊翻風雜整斜。仿佛仙源塵跡外，不教人羡邵平瓜。

其二
佳種移來自五茸，（從松江移植。）編籬插棘付園公。不容人到花垂地，微覺香生蜨繞叢。寂莫洗妝經夜雨，惺忪破靨笑東風。春來莫謂無功業，竟日平章千樹紅。

寓園寫懷
家山隨處覓安恬，借得郊園跡暫淹。漸脱儀文惟就懶，願分花葯亦傷廉。翻書驅蠹常堆榻，留燕成巢日卷簾。況有白雲素怡悦，不須期約每棲檐。

其二
歸來不辱草堂靈，長日閑閑坐小亭。飽食有緣須菜甲，生機無限問園丁。入雲穠樹屏中緑，渡水名山鏡裏青。底事未捐文字習，晴窗常注種魚經。

其三
消受幽居六月涼，吾廬客寓兩相忘。歸休合就愚公谷，眺遠聊同華子岡。村社逢人談稼穡，晝眠無事遇羲皇。隔垣便是招提境，鐘磬聲聲打夕陽。

其四
老鶴歸巢不出林，元規塵起那能侵。主恩代蓄三年艾，（前陛辭日，上賜五食丸藥止病。）農業還仍十載心。硯石山宜詩格瘦，桃花潭比友情深。（園主人為汪子硯貽。）雪泥他日懷指爪，渺渺鴻飛倘許尋。

登莫釐峯
東山突兀此峯尊，縹緲相望似弟昆。杖底白雲千疊起，袖邊紅日一丸奔。魚龍積氣常屯聚，濤浪穿空互吐吞。隋代荒墳虚想象，清樽何處酹忠魂。（莫釐將軍隋時忠臣，葬於此山，峯以是名。）

過柳下季墓
豐碑高峙嶧山東，柳下遺墟入望中。自昔枉朝行直道，到今寒月想和風。一言私謚妻能定，三黜遺賢相未公。隴畔采樵還禁否，春來草樹可蘢葱。

蒙恩賜貂裘恭紀
羔羊五緎微臣職，特給豐貂禮數寛。捧出自開天府笥，披時更重侍中冠。筋骸頽老能添煖，風雪飄零不畏寒。拜賜彤階耀金紫，旁人幾作上公看。

張墨岑招飲
座間語笑半吴儂，我輩由來禮數慵。春信先於殘臘報，故交偏在客途逢。舊遊似話三生石，薄醉還圖九里松。（時寫浙西山水。）霜柝聲聲窗外起，東華已息軟塵蹤。

舟過宿遷
片帆下相堤邊下，如馬奔騰亦快哉。平野茫茫當艦過，河流滚滚盪胸來。喑嗚叱咤人千古，慷慨悲歌酒一杯。前路楚坡雲水畔，英雄剩有釣魚臺。

泛黄浦至陳生龍巖家夜宿春雨樓
申浦茫茫赴急流，此間遙泝鳳麟洲。尋仙不羡秋風客，訪舊還登春雨樓。未遇杏花遲語妙，素耽桂樹守巖幽。寒燈同爾翻遺册，騷雅分明屬故侯。（時同閲上海國初諸遺老詩。）

題李勉百孝廉詩卷後
唐宋喧呶論不平，君詩有主自能鳴。思抽乙乙中懷苦，句吐庚庚衆眼驚。采擷荰蘅希屈宋，别裁鄭衞泝咸英。老夫憊矣無能役，待爾東瀛掣大鯨。

送王鳳喈孝廉北上兼柬錢曉徵褚搢升二中翰
酒半離亭客便興，辭鄉偏覺氣崚嶒。霜寒白雁初留影，棹破黄河未合冰。策獻治安師賈誼，志輕温飽緬王曾。相逢薇省諸君子，共上金臺最上層。

張鐵珊見過出示詩卷
斷雲相失復相逢，廿載流光憶舊容。顧我歸休安退鷁，惜君偃伏尚潛龍。西泠花月前塵夢，南國人琴午夜鐘。（共話辛亥歳脩《西湖志》事，時諸前輩諸同學半成古人。）共約他時泛蘭棹，鴛鴦湖畔采芙蓉。

其二
陸堂（陸聚緱先生。）韻語味深沉，似舅欣聞正始音。希澹自諧前代樂，和平如遇古人心。金多不賣長門賦，興到還成吴會吟。近日更逢三益友，（舒雲亭明府。）並探琴德在愔愔。

潘森千藝花馴鶴圖
素耽香草狎胎仙，閑裏尋忙嗜獨偏。高價每償花市券，短犁時耨鶴糧田。滋培有術量晴雨，馴擾無機適性天。和靖曼卿俱尚友，此中佳趣足忘年。

題王蘭成三泖漁莊圖
魚扈連延接雁汀，伊人新勒草堂銘。三重湖泛天邊白，九點螺横鳥外青。菰米飯炊香淡淡，水仙操動韻泠泠。往來時有樵夫跡，問答微言總性靈。

題家澹所草書後
空堂蛟虬忽然走，怪底阿咸稱最能。極縱横中合規矩，似斷續處偏飛騰。擔夫劍器吾師法，芭蕉柿葉誰因仍。近來古拙參漢隸，更躋高格窮崚嶒。

歸愚詩鈔卷十九　五言長律　七言長律　五言絶句　七言絶句
謁孝陵二十韻
大業開江甸，真符啓帝王。九州紛割據，一劍掃欃槍。將帥風雲合，乾坤日月光。酬庸頒誓誥，定禮遍要荒。湯沐隆濠府，梯航會建康。治功仁欲浹，遺詔語難忘。丹寢江流繞，金燈鍾阜藏。鬼神朝法駕，龍虎護雲房。一自炎精失，俄看寶祚亡。閟宫來牧豎，隧道走牛羊。華表傾雙闕，穹碑臥兩廊。聖朝尊盛烈，御筆焕天章。（聖祖有「治隆唐宋」御筆。）典守仍宫監，儀文倣奉常。草茅登殿陛，稽拜肅冠裳。靈氣開珠匣，龍形儼玉牀。虬鬚唐帝子，隆準漢高皇。（謁高帝御容。）異代原陵舊，春風茀草長。初無麥秀感，似有黍離傷。王氣銷南國，空巖並北邙。徘徊松柏路，斜日下紅墻。

蟬鳴高樹間
野樹濛濛合，涼蟬嘒嘒吟。高枝無俗韻，清夜有遺音。喧覺寒塘靜，晴添素月陰。風疏聲欲斷，煙重響逾深。遠舉非吾分，無求共此心。因懷傅休奕，幽興滿園林。

孤雲帶雁來
向夜孤雲動，清秋朔雁哀。半空兼影度，一片逐聲來。舒卷行疑斷，虚無翮並開。相將經絳闕，依約過霜臺。潤物應無跡，同羣自不猜。遙知寓直者，天漢仰昭回。

春莫集橋西草堂十二韻
五畝橋西宅，閒門雜樹交。紅垂櫻半熟，緑嫩筍全包。花氣移蜂穴，泥香落燕巢。陶廬真自愛，元叟戲稱聱。屨滿賓齊駕，筵開主命庖。青絲攜桂酒，玉手潔蘭肴。雅量逾三爵，清言豈載詉。字令阿買寫，詩付虎兒鈔。宴樂觀需象，棲遲玩遁爻。晚庭飛蠛蠓，虚牖織蠨蛸。江郭煙初暝，城樓鼓乍敲。歸途重分袂，纖月挂林梢。

御試保和殿賦得因風想玉珂
直宿龍樓近，良宵儼在公。堂空宜受月，珂動想因風。節以清飇送，音緣天籟通。憑虚諧律吕，結念響瓏璁。隱隱梧垣外，遙遙銀箭中。趨朝應待命，入覲緬和衷。境靜神逾肅，身閒耳倍聰。朝來陳諫草，悃款達深宫。

御試賦得春蠶作繭（得咸字。）
蠶月條桑候，蠶家閉户嚴。纏緜絲漸吐，宛轉縷俱銜。巧性形維肖，藏身裹似緘。員時疑比甕，挂處想棲巖。理緒覘多蘊，文心悟不凡。已看筐滿滿，旋摘手摻摻。黼黻憑繅藉，荆揚足貢函。冰絃成五色，清廟奏韶咸。

御試賦得折檻旌直臣（得交字。）
漢室容强諫，賢姦豈混淆。剛方難自屈，柔佞那能包。欲褫無良魄，寧為沒口匏。誅心霜共凛，攀檻虎同虓。呼龥聲偏激，旌揚忠可教。殿廷留跡象，史册勵衡茅。聖代懸鞀鐸，羣材恥斗筲。孝成何足慕，占叶地天交。

秋澄萬景清（館課。）
秋序平分候，相看秋月明。九霄唯皓皓，一氣欲盈盈。浪息瞻銀漢，樓開想玉京。流雲寒失影，零露寂無聲。環宇冰壺徹，涵空寶鏡泓。當筵燈自淡，遶樹鵲頻驚。輪滿光難晦，更深境倍清。遙知西掖客，漢殿浥金莖。

瀛臺侍宴用唐李嶠甘露殿應制韻分賦（得橋字。）
行殿聳岧嶤，筵開坐九霄。君臣同樂豈，聲振恊簫韶。法酒三漿泛，官厨五味調。恩魚跳玉尺，仙柳拂紅橋。已聽歌行葦，（前一日宴宗支之近者。）還聞賦蓼蕭。宴餘寛禮數，許蕩木蘭橈。

吼山（山經開鑿後，轉成奇巧。）
舟許穿山入，晨偏幻夕冥。水光涵澹白，石骨露空青。錐鑿翻天巧，玲瓏訝地靈。鳥閑常傍客，魚定每聽經。前哲能耽隱，（陶石簣先生隱居於此。）名巖樂改形。來遊難遽别，棹轉幾回停。

恭賦御製五風十雨杏花村
太和元氣靄無垠，一抹輕霞護蓽門。柳外青簾堪問酒，水邊紅樹自成村。嫩寒藏處香疑歛，早霧開餘氣欲温。長養風過寧着跡，霏微雨潤不留痕。綿延阡陌兼濃淡，調適陰晴計曉昏。佇待迎新賜煙火，漸逢作社賽雞豚。繪圖豳俗還三古，傳寫茅檐在九閽。無象太平今有象，田家遍荷聖人恩。

賦得珮聲歸向鳳池頭
千官濟濟出彤墀，又值分曹向午時。花影覆邊行緩緩，玉聲和處步遲遲。清鏘遙聽鵷鸞合，宫徵徐傳左右宜。接跡班聯餘整肅，散朝音節詎參差。鑪香惹袖來鰲極，槐蔭垂雲向鳳池。鈴索不聞歸院落，詔書裁罷布綸絲。盛時龍衮無煩補，學士珪璋願獻規。猶想餘音諧律吕，羔羊退食自委蛇。

玉壺冰
虹影寒光起坐隅，空明映徹異縣珠。獻羔開後仍凝水，剖璞攻來略並盂。雙美無瑕應作偶，纖塵不滓恰相符。外周温潤藏晶魄，中滿清泠藉瑾瑜。朗潔兩重虚可受，玲瓏一片用當需。暫停白羽何須拂，遠避青蠅那許汙。君子秉心維共矢，直臣勵節每同趨。熙朝正貴含章質，抱玉懷冰敢自渝。

御試紀恩詩八韻
御試辭曹集鳳麟，班聯賜坐席重裀。大官掌膳烹調和，中使宣恩賚予頻。初夏律長將應姤，（試日為四月晦日。）自鳴鐘動恰當辰。天顏有喜逢甘雨，帝語如春及小臣。蠶食葉聲齊走筆，頰添紋皺各傳神。廷前折檻懷炎漢，潭底藏珠媚水濱。（試題。）聖藻品題為座主，翰林甲乙是門人。拜颺又值明良代，感激遙聞到隱淪。

宿張氏草堂
醉向空堂臥，三更夢始回。江聲並急雨，同到枕邊來。

樵
趫捷類猿公，峭壁斫枯樹。黄葉身上秋，白雲山下路。

題陸叔平畫晚景
依微鳥外山，迢遞煙中驛。日暮何所之，愁絶舟行客。

和張永夫歸村雜詠
其一　松杉徑
愛此松杉徑，天寒晚行藥。四顧寂無言，空林殘雪落。

其二　南湖
侵晨泛南湖，湖光漾寒碧。漁船正早炊，微煙起蘆荻。

其三　北垞
白雲生高原，忽渡南湖去。遙知隔溪人，應與雲相遇。

其四　竹亭
翠靄晚欲滴，微風清幽林。美人瀟湘來，空亭彈素琴。

其五　浴鷺溪
鷺鷥愛脩潔，飛來浴溪水。溪翁無機心，相對澹如此。

曉起
疏星淡已無，纖月猶木杪。天末明霞生，煙中散羣鳥。

問渡
斜日晚悠悠，寒江古渡頭。隔溪人不見，獨立蓼花洲。

過青暘鎮
彌望脩竹林，人家住叢緑。日午炊煙生，雞聲出茅屋。

題邵僧彌畫
松風響高空，飛流挂遙巘。道人抱琴來，心與孤雲遠。

芥軒行樂圖
雲開天地空，雲歸溪谷杳。客至迷行蹤，欲待呼童掃。（掃雲。）

其二
飛流挂絶壑，萬丈與石鬭。道人斷聞根，終年坐虚竇。（觀瀑。）

其三
十里五里花，千堆萬堆雪。緩拖藤杖行，清香散林樾。（探梅。）

其四
萬古有此月，百年無此身。舉杯邀月飲，同爾謫仙人。（對月。）

詠古二首
其一　挂劍臺
高臺空想象，古墓亦消沉。千金季子劍，千秋季子心。

其二　歌風臺
登臺歌大風，亭長作天子。韓彭安在哉，徒勞思猛士。

題畫
空山無人蹤，風泉多靜理。古洞歸寒雲，石牀落松子。

題余南皋照（手把卷，旁列酒甕尊罍諸具。）
耳熱酒酣後，依然誦石經。始知吾黨醉，還異衆人醒。

題桃花源圖
廬舍圍花竹，牛羊散術阡。誰言秦網密，此地有閒田。

其二
世外淳俱散，山中業未荒。不知秦以後，仍是夢羲皇。

鶴柴
仙禽何處來，仿佛緱山嶺。林陰午夢餘，松風吹不醒。

夜訪金立斯張睪亭時予將為日下之行賦斷句言别
别友過楓江，寒鐘坐餘歇。情多轉難言，共步東塘月。

楓江夜泊
野宿隨寒雁，辭家第一宵。星星漁火亂，知是泊楓橋。

其二
柝響已深更，隣舟人語歇。不忍便安眠，貪看故山月。

石屋
石屋巖之幽，霜降寒威滿。山猿繞屋號，轉欲依人煖。

道中口占
孤負依依柳，車行不住輪。道旁雙隻堠，送盡往來人。

晚晴
雲開逗夕陽，水落穿淺土。時見叱牛翁，一犁帶殘雨。

穎考叔故里
舍肉君能悟，登城身自危。如何純孝者，亦有挾輈時。

題黄尊古畫
千丈危崖裂，巴船石罅行。忽從天上落，驚定賀重生。（巴船出峽圖。）

其二
峩嵋高極天，春月景殊絶。山南萬樹花，山北千崖雪。（峩嵋春月圖。）

其三
渴猿戲層崖，什伯互連臂。下縋飲江流，逢人不相避。（猿戲圖。）

五臺
五層臺已極，陰壑晝常昏。六月吹殘雪，飄飄度雁門。

老人峯
羣峭攢高青，巔崖立石叟。見我老人來，雲端為招手。

上小心坡
盤陀入層雲，側足陟碕礒。平生凛冰淵，小心匪今始。

臥龍松（在文殊道中。）
老松當澗卧，横幹皴蒼鱗。撫之悚然敬，如遇隆中人。

迎送松（在小心坡。）
兩株相迴盤，客過互相向。送迎古今人，羡爾能揖讓。

破石松（在一線天。）
松石兩相争，松怒裂崖石。不知始何年，想象自開闢。

舟曉
推篷靄濛濛，涯岸那能辨。煙際棹聲來，兩船不相見。

筏渡
急溜陷平沙，横渡筏為亂。津逮一睫間，何須分彼岸。

天柱峯
帝閔東南卑，特教聳一柱。巔頂雲煙中，恍疑入天路。

看梅
的礫清冰散滿枝，寒香浥浥出疏籬。夕陽野水煙村路，記取籃輿獨到時。

渡江
中流擘箭下危磯，望裏遙山入翠微。帆影猶龍衝浪出，水聲疑雨挾舟飛。

卻
一葉輕𦨣趁好風，金焦雙峙亂流中。船頭不怕蛟龍窟，貪看鯨波浴日紅。

鶯脰湖詞
湖波起縠晚風餘，一抹殘霞畫不如。傍岸漁家盡收網，緑楊深處賣銀魚。

西湖雜句
六橋楊柳罥輕煙，細雨絲絲泛畫船。乍識澹妝西子面，亂頭粗服更天然。

其二
意行初過望湖亭，教伎樓邊步暫停。禪榻鬢絲空學道，閒情猶問舊西泠。

其三
女伴閒行過浄慈，金錢暗擲卜歸期。鷲峯尚有飛來日，不信狂夫愛别離。

其四
南渡江山入眼明，荷香桂子若為情。卻憐一片臨安月，同照龍沙五國城。

其五
湖光宜雨最宜晴，好景偏憐夜色清。十里畫船歌舞歇，月明徐聽按筝聲。

其六
晚風颯颯林端生，雷峯塔前夕照明。南屏鐘動鳥飛絶，人在亂山缺處行。

其七
數聲柔櫓劃波還，暮色蒼然滿四山。勘破西湖塵土夢，夜涼月白話禪關。

懷友十二章
髭鬚白盡眼還明，彌勒同龕寄此生。曾憶往年豪興在，更闌剪燭共談兵。（竹堂沈莊懷。）

其二
囊中小筆通靈畫，篋裏清詞正始音。數載相思不相見，鵝湖真與别情深。（梁谿李芥軒。）

其三
故人久侍金鑾直，門下齊歸供奉班。垂老一官羈鄮縣，天教看遍會稽山。（錢塘馮文子。）

其四
荻溪樵叟侯門客，疏放還餘舊性情。君過南朝故宫闕，斷腸應共沈初明。（荻溪王千里。）

其五
二陸臺邊日把鉏，側身天地一農夫。遠遊忽過九疑去，細雨黄陵聽鷓鴣。（雲間顧鷴洲。）

其六
黄河繞舍走奔渾，留滯曹南秋復春。赤芾麻衣休共處，故園杞菊待歸人。（甫里陳樹滋。）

其七
決計入山深復深，女蘿山鬼發清吟。高歌一聲振林樾，舉世無人知此心。（研山張永夫。）

其八
脱帽歌呼號酒狂，吴門煙月薊門霜。知君廣武山邊過，匹馬寒風弔戰場。（薊門馬寓公。）

其九
草草相逢旋離羣，孤舟日暮雨紛紛。此行遙入黄山路，三十六峯眠白雲。（暨陽翁靜子。）

其十
廿載才名滯海隅，冷官依舊守菰蘆。乞（氣。）錢那有蘇司業，射雉虚傳賈大夫。（張歗竹。）

其十一
草堂蹋雪遠相尋，二妙分題漢上襟。真個把君詩過日，秋蘭芳杜美人心。（甫里周允武欽萊。）

其十二
千年古木不生枝，此意惟應野衲知。遙憶雲堂夜深坐，五言清誦孟公詩。（柏堂樾亭上人。）

磨劍圖
青蛇一握泉三尺，磨去銅花光倍寒。自昔干將持補履，莫教輕示衆人看。

題計希深讀莊圖
長安歸後守菰蘆，一卷南華得故吾。滋味世間真腐鼠，從渠仰視嚇鵷雛。

其二
物理區區那足齊，莊生辯論亦支離。從知忘象忘言處，只在蘧蘧化蝶時。

其三
壯志欲馳玄圃軔，晚年真息漢陰機。靈均憔悴蒙莊達，請問先生孰是非。

一朵牡丹為蔣繡谷賦
名花是處委芳塵，一朵腥紅照暮春。應是館娃香散後，五湖留得泛舟人。

題楊大瓢黄冠圖
絶塞歸來萬里身，黄冠欲作老閑民。四明湖畔如相遇，仿佛山陰賀季真。

其二
齋心擬謁武夷君，瓢笠何妨伴水雲。自寫道經能入妙，不教逸少籠鵝羣。

某太守屬題三峽圖
三峽高懸萬仞流，三聲猿嘯萬重愁。憑君唱徹公無渡，灧澦何曾斷客舟。

戲為絶句
從來臭腐即神奇，決擇鎔陶在我為。何事爾曹談墨守，少陵詩法已多師。

其二
杜陵豈是村夫子，一任兒曹笑未休。崑崙河源不挂眼，轉道黄河是濁流。

其三
聱叟篋中冰雪吟，九疑高高浯水深。誰人洗卻筝笛耳，一聽雲山韶濩音。

其四
興寄那如奉禮詩，女蘿山鬼是吾師。時賢不識楚騷體，只賞天驚石破辭。

其五
共憐獺祭驅材富，更説西崑體格卑。今古玉溪無定論，幾人誦述到韓碑。

其六
端明學士渭南伯，兩宋才華此獨優。後人嗤點太容易，滄海何妨有横流。

吴中棹歌
湖上春風太作顛，湖邊女兒試春船。十三嬌小能摇櫓，一聲劃破水中天。

其二
鴉黄楊柳罩漁磯，鴨觜船從港口歸。與郎鶯脰湖邊宿，共看鴛鴦對對飛。

其三
浪暖桃花三尺强，五湖煙雨泛蒼茫。自是吴鄉生計穩，憑他三月下瞿唐。

其四
官船峩峨來往過，看儂打槳聽儂歌。盡日風波共摇蕩，不知人世有風波。

觀劇
落花飄絮點歌筵，小隊蠻鞾劇可憐。莫唱雨霖鈴夜曲，坐中還有李龜年。（坐有舊歌者。）

其二
市樓南院委塵沙，樂府仍聞奏阮家。抛擲河山等閒事，臨春先有後庭花。（弘光時，阮大鋮成《燕子箋》樂府進御。）

贈舊歌者
誰遣何戡唱渭城，匆匆恰有遠人行。一聲乍起腸應斷，爭忍聽他第四聲。

其二
清尊紅燭眼模餬，如夢如塵話舊都。鼓吹燈船休再問，寒潮空到莫愁湖。

家䑳翁編脩碧浪泛䑳圖
不向君王乞鑑湖，一篷隨處逐飛鳧。白魚紫蠏青菰飯，便欲煙波作釣徒。

其二
苕溪霅溪夾鏡明，浮玉鮑山如送迎。䘨𧘈染雲䑳載月，閒身較穩近蓬瀛。

其三
具區遠近碧灣環，樵婢漁童往復還。讓爾澎湖船萬斛，龍涎影裏到中山。（時徐澂齋編脩出使琉球，徐係壬辰第三人，䑳翁第二人也。）

楊柳枝詞次宋玉才韻
麴塵縷縷颺春潭，野店官橋總不堪。吴娃貪綰同心結，只緣春色在江南。

其二
白門幾樹昔曾攀，莫愁湖邊灣復灣。倘問前朝南院子，祇餘煙雨拂銅鐶。

其三
汴堤風物畫難工，走馬歸來類轉蓬。記得垂楊千萬樹，飛花還繞舊隋宫。

其四
蘇州煙樹最消魂，雁齒紅橋幾處村。白傅詩中添半格，柳枝仿佛並桃根。

其五
杏花村中雨連綿，摇颺酒旗斜帶煙。柔條欲折不忍折，留繫吴孃鴨觜船。

其六
夫婿飄零飛絮同，東西南北逐回風。深閨隨處多棖觸，不獨紅樓眺望中。

漁歌五章題漁樂圖
娶婦生兒總在船，開筵雜坐五湖煙。濁酒瓦盆同一醉，憑渠高臥夕陽天。

其二
我儂家計問煙波，醉後何妨便唱歌。不種官田辦租賦，那知世上有催科。

其三
捉船運漕（去聲。）走淮流，商船民船日夜愁。獨有漁船無用處，鸕鶿閒放蓼花洲。

其四
漁家女兒雙髻丫，鬢邊斜插蕪青花。不怕江湖相（音率。）欺得，白頭浪裏響魚叉。

其五
獨木橋邊榆柳村，橛頭船傍舊柴門。看罷老牛閒舐犢，也含餅餌飼兒孫。

羅浮蝶詞和顧嗣宗
四百峯頭五色雲，翩躚鳳子錦為文。深閨莫便矜穠麗，空賭箱中金縷裙。

其二
雲綃霧縠舞僊僊，擅得嘉名七洞天。（朱明洞一名胡蝶洞。）從古脩眉受謡諑，漫矜丰格最便娟。

其三
故鄉縹緲近蓬萊，來傍吴宫舊館娃。曾與麻姑作仙使，等閒肯上美人釵。

其四
林花落盡始飛翻，深鎖金籠未是恩。知爾夢魂難忘處，蠻煙蜑雨海邊村。

其五
略同么鳳鎩毛衣，輸與青寧自在飛。文采可憐真累汝，石樓何日帶雲歸。

秦淮雜詠
六代南唐，勝朝興壞，前已見《金陵詠古》詩矣。秦淮風物，觸緒成詩，事皆瑣雜，不復倫次。
六代江山久寂寥，勝朝宫闕亦煙銷。祗餘燕子憐春色，依舊銜泥過内橋。

其二
賜第中山寵舊勳，於今華屋亦埃塵。東西園裏無人到，時有流鶯怨晚春。

其三
不數迴風唱麗娟，懷寧一曲萬人憐。家亡國破渾閒事，留得新聲燕子箋。

其四
十四樓空煙雨寒，居人猶説馬湘蘭。紅妝季布誰能識，楊宛張回一例看。

其五
鼓吹燈船續舊京，當年楚客氣峥嶸。清辭欲下銅仙淚，曾聽前朝煞尾聲。（合肥龔尚書芝麓續燈船鼓吹之勝，命客賦《再聞燈船鼓吹歌》，楚人杜于皇長句擅場，合肥顧夫人以百金贈之。）

其六
横波寫出楚江春，詩句蘼蕪字斬新。地老天荒趙承旨，多情應為管夫人。（金陵周氏藏顧横波畫蘭，上有柳蘼蕪題句。顧係合肥龔尚書夫人，名眉生。柳係虞山錢尚書姬，名是，字如是，蘼蕪小字也。）

其七
紫金山翠石城東，望裏牛羊夕照中。此日通天臺畔過，並無沈炯哭秋風。

其八
褒鄂勳名重李家，後賢縱酒是生涯。醉中閒卻攜鋤手，懶種東陵子母瓜。（中山靈壁後人，俱隱於酒。）

其九
緑楊影裏撥琵琶，小隊蠻妝學内家。前代興亡誰解惜，更無人唱後庭花。

其十
流寓詞人錢飲光，兩雄並角杜于皇。百年儒雅消磨盡，何處荒墳弔夕陽。

其十一
長板橋南舊酒樓，昔年曾此記觥籌。主人莫訝容顏老，已到秦淮十度遊。

曾葉生獨釣圖
紛紛陽鱎漫驚猜，任爾波流去復來。莫怪凡魚俱棄卻，當年曾上釣龍臺。（閩粤並有釣龍臺，葉生舊遊地也。）

歸愚詩鈔卷二十　七言絶句
花朝飲王千里寓樓同雲間陸圃玉
高樓縱酒合歌呼，相對蒼茫感鬢鬚。三十年前談往事，輕塵短夢兩模餬。

其二
男兒失路總無憀，客邸相逢壯志消。紅杏緑楊春滿眼，卻忘今日是花朝。

其三
登樓作賦擅才華，歎逝分明散曉霞。誰向白楊成柱後，尊前還弔故侯家。（千里、圃玉皆徹侯張氏故客，是日述張氏盛衰事。）

其四
六代江山念廢興，那能醉後任瞢騰。鈎簾欲認龍蟠處，一角雲煙露蔣陵。

秋暮
碡碌閒眠秋莫時，寒風斜日冷茅茨。幾家田裏餘秔稻，只有南來鴻雁知。

題小停雲未了畫
清世遺民有祖風，興來點筆不求工。大癡寫樹忘添葉，無限溪山未了中。

其二
小閣松陰夕照邊，曾於竹塢弔前賢。相門袍笏皆零落，只有雲煙似往年。

雨泊話舊
寒雨蕭蕭夜打篷，篷窗相對一燈紅。十年無限存亡感，並入空江話雨中。

西湖嬉春絶句
問水亭邊上小船，青山白塔故依然。旗亭買醉三生夢，重到西湖廿四年。

其二
處處紅樓映緑波，缺瓜船裏載青娥。中流試聽船孃唱，半是銷金鍋子歌。

其三
三壺真在水中央，那數前朝十錦塘。剗葑引泉王副使，種桃插柳李都堂。

其四
裏湖外湖水連空，南高雲接北高峯。錦帶橋頭與郎别，花神廟畔又相逢。

其五
魚羹曾説宋五嫂，賣酒還聞蕭九孃。誰向壚頭問前事，春風忙煞冶遊郎。

其六
堤邊女兒試春衣，三三五五映芳菲。錢王遺事人能説，猶唱花開緩緩歸。

其七
葛塢舊為師相宅，半閒堂外斷人行。蟋蟀鬭餘軍務了，不應更説救樊城。

其八
鳳皇山頭日欲曛，銅駝石馬臥寒雲。曾下初明眼中淚，錢家宫殿趙家墳。

其九
孤山山北妾家樓，紙帳孤眠春復秋。怕見石函橋外水，一湖分作兩河流。

其十
看潮來到三郎祠，等潮等過日斜時。近日浙江潮失信，不須嫁與弄潮兒。

其十一
十里長堤遍種花，花間摇漾酒簾斜。大蘇風流人不識，偏問西泠蘇小家。

題諸襄七太史月中清露點朝衣圖
一庭清氣潤蒼苔，望裏微茫是禁槐。腰下佩魚猶未解，廣寒初聽紫雲回。

晤程子蒓江並得淮上諸友消息
白下分飛各夢牽，天涯相見倍相憐。青袍爾我原依舊，只有容顏異往年。

其二
周郎（白民。）歷落嶔崎者，聞道垂綸向碧潭。為語鷽鳩休竊笑，雲鵬歛翼倦圖南。

其三
一官手版日匆忙，素旐旋看返故鄉。（劉子萬資。）消息傳來傾老泪，底須聞笛過山陽。

其四
風物誰莊（程氏園名。）費夢思，殿春花藥放千枝。何時會合諸名士，賭取旗亭畫壁詩。

同李玉洲太史張鴻勳家椒園二上舍暨李傅天兒子種松豐臺看勺藥
豐臺遠近並栽花，拄杖敲門野老家。隨意殿春搴一朵，狂來欲插帽檐斜。

其二
柔枝穠態若為情，客裏看花眼倍明。略似少陵臨水見，五家合隊麗人行。

其三
文窗雕砌付蒼煙，開到名花轉可憐。猶有園丁閒把耒，逢人還訴舊平泉。

其四
載酒閒園賦折枝，風流七子憶南皮。廿年鳥影匆匆過，互對名花看鬢絲。（戊戌歳，吴中諸子置酒秀野園，邀玉洲與予看花。）

題郭善夫明府度隴圖
隴坂崎嶇不可行，隴頭流水斷腸聲。晚年宦海風波惡，始覺黄金子午平。

其二
相逢燕市共歌呼，欲覓當時舊酒徒。尚有出關豪興在，夜寒燒燭讀兵符。

南還口號
軺車一兩潞河東，回首長安夕照紅。無限離情難忘處，西山蒼翠夢魂中。

其二
冰雪泠泠太古音，枯桐三尺意深沉。皇荂一曲君能賞，枉費成連海上心。

其三
遙指雲巖有故廬，野人只合伴猿狙。自嘲一事輸韓愈，光範門前不上書。

鍾吾驛
鍾吾古驛黄河濱，粘天白浪無昏晨。相逢津吏為予説，看盡南還北往人。

蠶女辭
箔裏蠶多每怕饑，蠶孃忌客閉荆扉。紅蠶成繭無多日，又為鄰家製嫁衣。

題河東君遺像
零落蘼蕪七十春，畫中依舊見丰神。墮樓一樣能輕死，肯負多情石季倫。

其二
尚書為爾輕高節，腸斷文君放誕時。身後遺民作佳傳，西方别有美人思。（高士顧苓作傳。苓字云美。）

沂城至蒙陰記途中所見
墻圍黄土路沿沙，夫把犁鋤婦作家。肯信歌樓殘月夜，醉教紅袖撥琵琶。

書東坡詩集後
海外何愁瘴癘深，華嚴法界入高吟。宣仁龍馭迴天後，誰見孤臣萬里心。

書放翁詩集後
幕府淹留仗友朋，南山射虎興飛騰。可憐輸與杜陵老，未詠收京紀中興。

書錢牧齋詩集後
南部甘陵數黨魁，晚逃禪悦劇堪哀。白頭江總歸來後，猶費陳宫作賦才。

書吴梅村詩集後
蓬萊班裏舊仙卿，辭卻青山悔遠行。擬作栩陽離别賦，江南愁殺庾蘭成。

懷人絶句
負戴還同廡下舂，詩篇意度自從容。知君老去聞根斷，不聽寒山半夜鐘。（金東塘。夫婦偕隱，俱工詩，近患耳病。）

其二
清辭碑碣許磨鐫，幕府歸來剰一氊。養鶴不愁糧粒斷，朝來收得賣文錢。（李客山。）

其三
空明水月通禪觀，縹緲雲山無定蹤。何日從君泛湖去，瘦笻同上莫釐峯。（黄蕉亭。丁巳同遊西洞庭，約更遊東山，未果。）

其四
黄木扶胥入句中，海濤筆陣互争雄。酒闌倘話少年事，馬上能彎兩石弓。（許竹素。時留廣東，少歳長弓刀馬矟。）

其五
孺人稚子家庭樂，況有門生載酒過。暇日竹亭聊送目，亂山三面點青螺。（倪頔塘。）

其六
未嘗獺祭才原富，自愛林居拙獨存。新買一船雲水外，載將桃葉與桃根。（厲樊榭。）

其七
解吟風雨一身秋，少歳才名著遠遊。此日荒江勤述作，不須王粲更登樓。（翁朗夫。少時作客，分賦簑衣，有「風雨一身秋」句，因此得名。）

其八
官閣依人計總非，到家穩臥釣魚磯。篋中一卷桃花紙，載得巴江劍閣歸。（盛青嶁。時入蜀歸。）

其九
添籌閣上進卮匜，一室春和藹藹時。補罷白華纔閣筆，弄孫又詠晬盤詩。（韓補瓢。）

其十
何妨仙跡尋徐福，亦自狂名續牧皮。縱酒説詩空眼界，依然瀛海泛舟時。（黄野鴻。嘗之海外，後成《説詩》一卷，多創論。）

其十一
白雲留得伊人住，卻有閒人嬲不堪。老鶴翻空謀遠颺，北山之北南山南。（薛一瓢。寫《白雲留我圖》見志。）

其十二
夢斷長安十五年，采蘭時到小山前。彩衣不把宫袍换，和得笙詩第一篇。（邵灑夫。）

其十三
暫停雲鶴與羣鴻，（摹鍾傅書。）眉黛描將一倍工。門内更聞添樂事，弄兒聲出小窗中。（陳遠村。）

其十四
愛汝玉山草堂靜，（杜句。）五年相聚共論文。松筠近日聞深鎖，閒卻溪南十畝雲。（王鶴書。）

其十五
高才於世真何礙，流輩偏多忌姓名。願爾養雞師紀渻，莫教盛氣與能鳴。（蔡芳三。）

其十六
臨池還比課詩忙，積案纍纍復滿牀。共愛元和新樣脚，漫耽古拙學鍾張。（錢訥生。）

其十七
著書何必為窮愁，矻矻花橋水閣頭。傳得匠門衣鉢在，憑渠談笑割鴻溝。（顧禄百。）

其十八
沿門濃緑稻苗齊，課了新詩旋灌畦。舊是吾家棲隱地，夢魂常繞采葑溪。（楊雙山。）

其十九
調饍高堂樂有餘，夜長忘卻似鰥魚。賦琴樓上牙籤富，要讀人間未見書。（蔣子宣。）

其二十
石經箋疏俱穿穴，旁及茶經又鶴經。更把一竿閒釣雪，（灘名。）遠隨鷗鷺入煙汀。（家冠雲。）

其二十一
永嘉歸後更移家，家具何曾滿一車。賖酒命兒書約券，收綸留鶴守空槎。（家湘鳧。）

其二十二
一龕佛火話松關，五載奔忙彈指間。憶得枯禪引泉脉，潺湲送客出名山。（心澄上人。）

其二十三
曾寫青山送遠征，道人忘世轉多情。别來更寫青山否，待我歸時荷鍤行。（魏浮樽道士。）

西山探梅
芒鞋重蹋梅花國，五載匆匆彈指過。午夜高眠萬松上，諸天花雨落鬘陀。

其二
日邊歸後此身輕，竹杖挑雲到化城。聽罷無生萬緣靜，臨流不用濯塵纓。

其三
才過野店便溪橋，攜卻詩囊又酒瓢。但覓幽香最深處，不須前路問山樵。

其四
石樓高傍彈山開，遠近湖光入座來。莫笑老夫筋力倦，一笻直上萬峯臺。

其五
山間處處起高墳，百尺豐碑勒舊勳。獨有珍珠塢中墓，（徐俟齋先生。）峨嵋晴雪太山雲。

其六
留題石壁韻敲鏗，韓孟聯吟縱復横。此日尋僧共茶話，輕塵短夢似三生。（乙酉春，與匠門先生用險韻同賦石壁，今已三十五年矣。）

其七
盋盂山畔路微茫，曾破煙波泛野航。鴻爪雪泥懷往事，閒身真個到漁洋。（新城尚書。愛其名，未嘗到也。）

其八
吴越名賢聚六浮，俄然金谷已山丘。清才不逐豪華散，請看湖波終古流。（李長蘅欲建六浮閣於査山，不果，張翁文萃成之。壬午春，觴詠名流於此，極一時之盛。然今人所知者長蘅也。）

其九
上陽村中野人家，閑園樹樹枝槎枒。客到無人管迎送，送迎只有古梅花。

其十
香雪海邊日欲曛，花光湖影杳難分。道人迷卻還山路，只道漫漫總白雲。

題葉天寥先生遺像（先生後歸空門。）
趙嬈曹節干天紀，王八朱三覆地維。歸隱深山足高蹈，逢萌戴盎是吾師。

其二
一笻一笠老林泉，經卷楞伽手一編。大地山河總空幻，並忘身在義熙年。

過京口訪余江干墓草已宿
賞詩高閣會羣賢，鳥影匆匆二十年。重過人琴俱不見，詩瓢空挂素帷前。

其二
曾寫清辭手一編，老來追憶已茫然。何時丁卯橋頭過，麥飯生芻弔墓田。

書吴日千詩稿後（松江人，名騏。）
晞髮清辭老愈工，壬申選外有宗風。呻吟無病君休笑，曾見銅仙泣漢宫。

憶故鄉風景
扁舟曾過緑楊村，一帶梨雲訪蓽門。驚起沙鷗時一兩，前溪飛破淡煙痕。

其二
西鄰客號種花癡，忙入春來無了時。月夜移將書帶草，雨餘扶起海棠絲。

其三
山店家家放杜鵑，深紅淺白各争妍。當筵誰唱玲瓏曲，便當新聲蜀國絃。

其四
香溪兩岸緑陰肥，晴日濛濛罨釣磯。倒影波心流不去，碧雲飛染美人衣。

其五
海燕初來荻筍抽，鷺飛橋畔水如油。老夫閒立磯頭看，三寸銀魚恰上鈎。

其六
野花作雪柳吹綿，記得江鄉三月天。閒向合流庵裏坐，雨前茶煮白雲泉。

為張鴻勳題元人唐伯庸百駿圖
百駿還同八駿良，一時捷足遇孫陽。如何細草江南岸，偏剩權奇老驌驦。

移寓五章
荒堤繚繞鳳城西，槐柳陰陰色欲齊。仍是采葑溪上住，春深只少鵓鴣啼。

其二
屋角時聞噪晚鴉，土墻一帶任周遮。行人欲認詩人寓，老樹村邊第二家。

其三
素心仿佛似南村，（玉洲、南華前輩、家椒園侍御寓俱鄰近。）拄杖扶攜日叩門。山史茶經商榷了，還將琴價互評論。

其四
菜市喧呶遠見聞，人家多半樹榆枌。憫忠古寺鄰顏巷，時聽鐘聲打白雲。

其五
庭滿林陰借兩家，一編每坐日西斜。明知泥上留鴻爪，也把長鑱種杏花。

紀恩詩八章（有序。）
六月初十日，編脩臣德潛以授職之初，隨班引見。奏對畢，皇上諭輔臣云：「沈德潛係老名士，令和《消夏十詠》，餘願和者亦和。」時於内閣軍機房分給筆札，賜飯及餅餌瓜果。午刻至未，成詩十章進呈。同和者，編脩臣裘曰脩、蔣麟昌、鞠遜行，檢討臣陳世烈、廖鴻章。越翼日，傳旨嘉獎，賜文紗、越葛有差。伏念皇上天授之質，日新之學，敕幾清暇，流為詠歌，雖偶然賦物，無非茂對時育物，各得所至意。而臣以庸碌下材得與賡歌矢音之末，有餘榮焉，因成《紀恩八章》以志太平盛事。
罘罳流影耀珠欞，奏對班聯俯禁廷。望見紅雲最深處，勾陳擁衛紫微星。

其二
日上螭坳正未晡，内官承旨為傳呼。小臣親沐官家問，知是江南老腐儒。

其三
捧出天章焕采毫，驪珠光遠燭神皋。金和玉節超今古，山到嵩高莫並高。

其四
上方珍果給詞臣，拜罷君恩覓句新。蠕動肖翹經茂對，那能寫貌更傳神。

其五
西抹東塗憶往年，偶然羸馬亦騰騫。十章和就君王詠，細聽南風奏舜絃。

其六
越葛龍紗織乍成，旋逢君賜出延英。擎歸兒女争傳看，被服能教暑氣清。

其七
御園遙望似蓬萊，水殿雲房相向開。珥筆從臣輕輦過，荷花香裏謝恩來。

其八
誰道鮎魚上竹竿，老年恩遇海天寛。藝林此日傳佳話，便作卷阿歌詠看。

題靜默上人照
面目誰能見本真，清言指示宰官身。沸湯忽現青蓮朵，禄位能輕便活人。（有大獄未決，上人曰：「諸公能稍輕祿位，則無冤矣。」）

憶方外亡友樾亭
壯歳聯吟得古歡，應時改定受譏彈。年來自愧無高格，不見彌天釋道安。

其二
方外情親似弟昆，幻雲散後了無痕。軍持拂子俱零落，只有寒流遶寺門。

畫菊
淡墨疏疏寫晚香，此花開日即重陽。東郊桃李俱前輩，憐爾枝頭帶曉霜。

汪夫人畫蘭遺册
空谷無人亦自芳，紅閨寫出墨痕香。海山去後無消息，零落西風憶佩纕。

其二
杜蘭香去逐天風，畫冊空留妝閣中。猶有庭前舊時草，秋來開到夕陽紅。（閩蘭名。）

野渡
孤村摇颺酒旗風，野岸人家緑柳中。略似江南渡旁渡，一灣秋水晚霞紅。

過邯鄲道吕仙祠
高枕初醒萬境空，坐間指點有仙翁。世途無限勞勞者，都入盧生一夢中。

其二
夢魂顛倒總非真，結想由來是夙因。此枕倘邀田父夢，只争多稼勝鄉隣。

過許州
到處陂塘決決流，垂楊百里罨平疇。行人便覺須眉緑，一路蟬聲過許州。

夢亡友徐龍友
黯黯魂來楓樹林，鬢毛未覺雪霜侵。賞詩使酒論刀矟，依舊平生一片心。

闈中對月
烏鵲翻飛欲遶林，虚堂疑受雪霜侵。最憐一片清秋月，同照天涯多士心。

衰柳
衰容轉似麴塵黄，摇落長堤倍可傷。滿眼漢南蕉萃意，棲烏嗁斷五更霜。

其二
風姿那復舊娉婷，夢想官橋一路青。欲贈遠行無可折，離心空付短長亭。

其三
枝頭不障月輪圓，相對寒潭意惘然。只恐春風太多事，依前吹出萬條煙。

和塞曉亭閣學過薊州作
煙樹糢餬不辨村，平沙隨路認車痕。自嘲南國菰蘆客，風雪盤雕入薊門。

題潘森千冊
其一　秋蘭
紫莖緑葉楚江潯，薋菉何緣共作林。不用臨風歎遲暮，無求真見美人心。

其二　玉簪
花徑誰遺白玉簪，插來初綰髮䰐鬖。影娥池畔休閑立，也恐搔頭墮碧潭。

其三　金錢
不須輪郭略成形，曉露初開夜已零。顧我本無和嶠癖，任他榮落散空庭。

其四　雞冠
花冠排比自成蹊，虎落秋容一望齊。佳卉也通莊叟意，無聲獨立夕陽西。

其五　秋葵
玉露零餘吐嫩黄，秋庭忽見道家妝。世緣已謝歸仙籍，也復傾心向太陽。

其六　白蘋
貼水平鋪幾點秋，搴芳孤棹自夷猶。湖濱一夜西風起，無限愁心柳惲洲。

其七　木芙蓉
微霜點後醉江干，一片紅雲漾碧瀾。豈必石丁才作主，愛花我亦是仙官。

其八　蘆花
蕭蕭瑟瑟半江風，涼露蒼茫遠望中。秋雪叢邊移釣艇，野漁恰是白頭翁。

席上作
一曲迴波四坐春，銖衣穩稱可憐身。羅虬百首應增入，比得紅兒是此人。

其二
沙蟲猿鶴滿天涯，扇畫桃花當鈿釵。唱罷東塘舊時曲，又牽愁思到秦淮。

奉敕題王詵瀛海仙山圖
晉卿位望本豪華，寫出蓬瀛海外家。舊與蘇仙同討論，故應骨髓入煙霞。

其二
寶笈收藏重鼎彝，當年偶屬傅延之。從知天筆標題者，曾遇湓江灑淚時。（建炎時，此卷棄擲於湓江路傍，延之買得，不禁灑淚。見延之自記。）

題趙飲谷説劍圖
青蛇三尺慁風塵，誰識周防志士身。百鍊精剛化柔鐵，莫教説劍向時人。

送吴自堂宰嘉祥（古武城邑，因麒麟出，改今名。）
一路流亡缺爨煙，君行鳩鵠可安眠。不須更奏麒麟見，但願耕牛遍野田。

春闈校士作
春闈校士遣春官，奉命由來報稱難。老去自憐雙眼瞇，名花恐在霧中看。

其二
棘院論文夜不眠，探驪敢惜涉深淵。風檐慘澹經營處，辛苦親嘗四十年。

其三
九宇同探帝里春，嘔心争試墨痕新。日華五色休輕擲，肯負長安下第人。

七夕辭四首
銀漢無聲月吐眉，涼風瑟瑟動虚帷。自吟落葉哀蟬後，並忘仙家會合期。

其二
玉露金風入夜寒，絳河絡角亦生瀾。東西隔斷無由渡，天路從來作合難。

其三
那堪靈匹又分襟，略似參商悵别深。獨有姮娥無伴侣，此生不起别離心。

其四
璇宫莫怨渺難攀，地久天長往復還。只有生離無死别，果然天上勝人間。

題狩獵圖
五石雕弓滿月開，沙場忽聽響晴雷。左賢倘欲知名姓，曾射南山猛虎來。

其二
驕馬騰空並鳥飛，失林窮獸那能歸。披圖更憶隨龍馭，萬騎漁陽雪打圍。（乙丑正月從駕過薊州事。）

查尚樸行役圖
蹇驢特特去匆匆，蹤跡年年類轉蓬。萬里是家家是客，並忘身在道途中。

迮耕石水村取適圖
天隨風趣想依稀，短棹衝寒雪尚飛。但使寸心無一事，取魚取適總忘機。

其二
荻蘆叢畔發清音，可是吴吟是越吟。生計由來最安穩，釣船不到大江心。

其三
水鄉到處足蒓鱸，合向煙波作釣徒。閒唤樵青蕩輕槳，順流直泝女兒湖。

其四
萬里崎嶇行路難，滇黔秦蜀興俱闌。歸來倍覺風光好，珍重生涯釣雪灘。

橐駝
馬羣腫背見因稀，受制羌兒不用鞿。憐爾蹣跚非健步，可能送得木蘭歸。

夜泊聽雨
入夜篷窗罨散絲，深更殘溜滴遲遲。夢餘忘卻空江畔，猶認春明聽漏時。

出黄山作
六六奇峯向我迎，穿雲涉澗一身輕。歸來笑答同人問，真個懸崖撒手行。

新昌道中
穩坐籃輿似御風，秋山看遍瘦玲瓏。此身自分真無事，盡日白雲紅樹中。

題簪花圖遺照
簪花風格舊曾聞，久矣雲英化彩雲。不種小桃花一樹，何人知是薛濤墳。

其二
曾遇當筵冰雪姿，輕塵短夢悵何之。卷中此日重相見，猶認春風舞柘枝。

其三
繡谷留春春可憐，傾城名士總寒煙。老夫莫怪襟懷惡，觸撥閒情五十年。（庚辰歲遇憶孃於歌筵，今五十餘年矣。）

王岡齡園居
闢地為園只數弓，四時花木總成叢。一聲玉罄主人出，身在衡山畫卷中。（主人慕文待詔高品，每作畫倣之，所葺園亦宛然文氏畫圖。）

其二
清池風過起漣漪，時有文魚作隊嬉。雲影天光隨領取，不應獨許晦翁知。

其三
大澤深山未易遊，一邱一壑自風流。莊生齊物君能悟，已到三壺與十洲。

其四
連蜷叢桂小山旁，玉露初零綻早黄。悟得吾無隱乎爾，庭前處處木樨香。

其五
底羡齊雲與落星，小樓眺望入沉冥。空窗添得琴書潤，送盡吴山面面青。

其六
梅林竹徑遠塵闤，點筆空庭盡日閑。風物眼前俱稿本，不須粉墨倣荆關。

觀劇席上作
主人愛士聚名流，特敞歌筵命小留。幻出海山無限景，此身疑已到蓬邱。

其二
歌舞吴宫香色迷，館娃散後鳥空啼。泛湖一去無蹤跡，誰識儂家舊姓西。（用東坡語意。）

其三
鴻溝割後轉連兵，垓下聞歌盡楚聲。騅與虞兮抛不得，英雄自古最多情。

其四
絶代佳人去紫臺，寸心未死已成灰。李陵碑畔纖纖草，莫遣生連青冢來。

其五
清平絶調洗陳因，妃子名花共占春。力士脱鞾污我足，才人真個目無人。

其六
梨花葬處近郵亭，蜀道歸來夢乍醒。夜靜更長聽不得，攪人離思雨霖鈴。

其七
梨園往事散如煙，一曲琵琶劇可憐。最是春殘花謝候，江南零落李龜年。

其八
掣肘汪黄勢不支，杜充那可任安危。渡河殺賊平生願，垂死長吟蜀相詩。

其九
鏡花水月夢偏驚，因夢生情是至情。今古不離情字裏，情深能死復能生。

其十
秋江一棹遠分離，苦甚巴山夜雨時。江畔芙蓉亦傷别，替人憔悴減容姿。

其十一
夏嚴雞鬥議囂喧，（江西呼人為雞，夏、嚴二相在朝，衆人趨之，有以「昌黎大雞昂然來，小雞竦而待」為戲者。）師未興時已喪元。宰相不須悲禍烈，風波亭獄更沉冤。

其十二
翰苑瀛臺法曲傳，衆仙如在大羅天。於今仙樂重經耳，割肉歸來憶往年。（賜宴翰苑瀛臺時，許諸臣攜席以歸。）

論明詩十二斷句
青邱詩筆籠羣英，鸚鵡才高累此生。惟有性情難滅沒，天教瓦缶到今鳴。（集名《缶鳴》。）

其二
白燕新篇只鬭華，七言斷句數袁家。黍離恐觸興朝忌，樂府休歌楊白花。（海叟作《楊白花》樂府，明祖謂其有故君之思。佯狂，始免於禍。）

其三
三楊以後詩卑靡，崛起西涯號中興。北地雄才經冶鑄，（見空同《述志詩》。）漫將勝廣比茶陵。（元美謂「西涯之於北地，猶陳涉之啓漢高」，非篤論也。）

其四
李何角立敬皇年，力掃纖穠障巨川。何事受之輕詆讕，一朝風雅許松圓。

其五
清才最數徐昌穀，年少居然格老成。談藝録中宗法在，李青蓮更謝宣城。

其六
長句升庵獨擅塲，才人偏遣戍蠻荒。閨中錦字何由寄，空望金雞下夜郎。

其七
君寀風裁孰與隣，蘇門清嘯並超塵。味無味處偏多味，不使才華見性真。

其八
王李相高過詡誇，虞山掎摭太求瑕。披沙大有良金在，正格終難黜兩家。

其九
眇目山人足性靈，詩盟寒後苦飄零。（王李始推茂秦為盟主，後乃斥之。）後來誰弔荒墳者，只有吴江計改亭。（計東號改亭，過中州，脩山人墓。）

其十
舞雩沂水高忠憲，泌水衡門歸季思。卻笑雕鏤冰雪輩，終身但解覓新辭。

其十一
一袁熄後鍾譚起，下里徒聞嘈囋音。獨有黄門持雅正，枇杷晚翠歳寒心。（陳卧子。）

其十二
討抉經腴鬢雪侵，遺民述作讓亭林。即將韻語論忠愛，半是摇摇行邁心。

歸愚詩鈔餘集卷一　古今體詩
除夕得南字次王柳南韻
老年日月似奔驂，餘景宵來倍覺貪。怕見桃符更歲尾，喜逢橘樹返江南。鑪煨榾柮薪留燄，盤整虀鹽味轉甘。獨坐虚堂照形影，自嘲枯寂類瞿曇。

元旦得鞋字
上日晴和散宿霾，太平風物與人偕。貽孫有穀從吾願，占歲維魚慰衆懷。招友隔年儲白墮，遊山計日辦青鞋。聰明鞭出誠何用，不向堯夫學打乖。（堯夫有《打乖吟》。）

陳授衣閉門覓句圖
擅長對客揮豪，仍自閉門覓句。裨諶謀野則獲，之子避人澄慮。思乙乙其若抽，想非非而難駐。妙語天外飛來，塵境靜中滌去。嗒然吾自忘吾，直與羲皇相遇。此時門外行人，誰識此中樂趣。

慈烏三章為留太師母賦
慈烏哺雛，夙夜勤劬。手口並瘁，羽毛欲枯。翳太夫人，稱寡早歲。襁褓一雛，絶續攸係。鞠之育之，疾痛腹之。學術督之，忠孝勗之。子業勤矣，子行敦矣。可報所天，此心殫矣。

其二
烏雛報母，孝思罔極。事君顯揚，表陳母德。帝從其請，予以褒錫。龍沙遠宦，雲山萬重。歳請一歸，寢門融融。年逾周甲，宛如孩童。致政還家，昕夕相對。弄兒親前，親心所愛。天倫之樂，何殊老萊。（去聲。）

其三
得天之全，無如松柏。常歷歲寒，堅逾金石。母節久著，達於楓宸。母壽彌高，葆全天真。紀年八十，如四十耳。壽觴逓稱，長筵既啓。昔感冰霜，今添福履。小子歸吴，仍耕石田。遙望師門，邈然雲天。聊成小詩，祝母大年。

鄧尉看梅次商邱宋中丞韻
放艇自溪南，花村露尚含。籬邊點晴雪，波外吐遙嵐。古刹無須問，名園不厭探。告歸同野鹿，澗壑詎懷慚。

其二
鳥語花間變，鐘聲煙際沉。來經泰玄墓，一聽穎師琴。天藻星辰麗，離宫殿閣深。寒林葵草在，時展向陽心。

其三
綿津膺節鉞，餘興寄江河。籃輿尋春遠，幽香得句多。寺樓仍舊額，野客此高歌。俯仰思前事，雲煙五紀過。（宋公題詩在康熙癸酉。）

其四
近得中丞什，（滋圃莊公。）清詞艾蒳香。傾心廣平賦，走筆贊公房。已共農甿樂，還增山谷光。命予廣古調，小水愧茫洋。

其五
到處千堆雪，連林廿里花。平臺漸零落，（董墳、六浮閣等處。）古樹尚槎枒。茗荈隨鑪飲，兒童看客譁。園丁歡折贈，插帽有寒葩。

其六
遍踏舊名山，辭僧蒼翠間。歸途認牛跡，野渡問漁蠻。寒浪自今古，孤雲共往還。後時魂夢裏，依約戀嶄顔。

由拈花寺至積翠茅篷同周迂村張石帆徐無執
言詣鍾吾陰，舍舟遵枉渚。路迷誤亦佳，屈折穿林莽。空翠引遊屐，法宫露垣堵。拈花選佛場，主席認初祖。微笑示本源，妙義超言語。積翠連茅篷，深入徑紆阻。叢竹隱風幡，懸巖動齋鼓。同行淨塵心，誰賓復誰主。回憶數載前，籃輿此軒舉。輕雲散無痕，鴻爪留何許。已往付前塵，當境吾能取。何時續後遊，依然挾徒侣。一笑語金仙，待我青蓮宇。

過錢家磡
上陽村落晚煙籠，穿過松林與桂叢。我泝昔遊疑夢寐，人看生客聚兒童。山銜斜照明殘影，湖漾長天動遠空。為憶漁洋老詞伯，吟壇誰繼舊宗風。（磡接漁洋山，新城王阮亭尚書取此為號。）

恭頌萬壽詩十章（謹序。）
庚午中秋前二日，恭逢皇上萬壽聖節，普天率土，忭舞謳吟。臣蒙恩歸老，未得隨在廷諸臣稱觴獻壽，謹撰七言律詩十章，頌述御極以來，實心實政，雖輕塵足嶽，細流納海，於聖德神功，未能表揚萬一。然衢歌巷語，發於誠心，有歡忻踴躍而不能自已者也。敬録蕪辭，上陳黻座。
聖算天齊届四旬，秋光將半氣如春。萬方暘雨徵時若，四海謳歌頌至仁。侍讌壽康天下養，稱觥殿陛古風淳。小臣未與躋堂列，抒寫葵衷望北辰。

其二
旰食宵衣積歲年，憂勞終日每乾乾。蕩平有道能承祖，賞罰無私總法天。九宇為家均利澤，一夫失所閔顛連。即今華渚流虹候，奉敕宣停進御筵。

其三
元氣調和育萬靈，從來至治在求寧。村農鼓腹由寛賦，獄草侵扉為减刑。水旱奏聞頻泛漕，關梁弛禁不留扃。年年頌祝無疆日，金鑑常看納九齡。

其四
聖朝吏治防文具，勤政精於涖政初。奏牘答批晨露下，班聯召對午風餘。封疆厪念勞清問，守令親宣重簡書。從此普天俱額手，窮檐望澤總非虚。

其五
天縱多能孕古今，聖人文思孰窺尋。鴻章闡洩苞符閟，韻語葩流雅頌音。餘事蛟龍歸結撰，閒情粉墨叶高深。儒生藝術慚蕪陋，羌管難和玉軫琴。

其六
藝林茁軋雜嚶呦，東下滔滔日未休。一自宸衷泝姬孔，幾回詔遣黜楊劉。遍蒐髦士探經囿，會聚鴻文上選樓。碩學庶能儲體用，明廷行遇鳳麟遊。

其七
偃息鯨波六服安，戎兵克詰尚桓桓。廟堂選將威名肅，獠峝聞風心膽寒。西旅輸誠先納賮，（策凌。）南蠻革面亦騰歡。（金川。）白狼樂府添歌詠，真見飛鴞化采鸞。

其八
虞典巡行六馭來，勾陳前導掃氛埃。泝源宗祖經長白，祈福慈寧上五臺。隆禮大成千聖接，升中東岱萬山開。於今吴越歌衢者，望幸顒顒遍草莱。

其九
陽回枯幹亦抽莖，耄歲經帷侍聖明。憶入綸扉參宰輔，旋司邦禮貳春卿。君恩真覺同天覆，臣志惟期似水清。更賜歸田老農圃，山林常頌泰階平。

其十
聖德維新聖壽長，望中微曜燭天閶。居山正值千秋節，懷闕遙陳萬歲觴。昔後臣寮朝玉陛，（皇上三十聖壽時，臣為庶吉士。）今先父老拜雲房。十年天許還康健，稱祝重來釦砌旁。（皇上賜詩中語意，許臣於五十聖壽時重來拜祝。）

河臺尹師壽
謝傅門庭代秉鈞，鴻文早占鳳池春。參機密勿來三殿，開府東南記五巡。寸寸丹衷惟報國，絲絲華髪總憂民。秦滇吴蜀邀宸眷，頻許蒼生倚重臣。

其二
文武由來憲萬邦，旌麾重喜駐清江。慮殫疏鑿功旋奏，誠格魚龍氣盡降。饑溺已蘇懸罄室，歌謳爭擁碧油幢。投艱遺大行無事，從此金堤息怒瀧。

其三
名留夾袋薦吴儂，頓使枯魚從（去。）躍龍。雕朽不辭歸大匠，應聲真許扣洪鐘。自慚老耄離雙闕，彌望忠貞答九重。此日荷衣參黼座，玉堂舊事話從容。

其四
雲淡風和秀麥天，梵宫處處浴金仙。淮黃正奏安瀾日，申甫爭傳降嶽年。紅藥花翻春已殿，素蟾光吐月初弦。轉頭甲子欣逢閏，兩度稱觥醉綺筵。

黃芍藥詞
魏國曾逢金帶圍，今朝花市見依稀。一枝已占中央色，不羡唐家更賜緋。

其二
花比鵝兒對酒黃，藥闌初見道家妝。將離莫謂無情思，也似葵心向太陽。

其三
殿春新種出塵寰，姹紫鞓紅一例刪。應與額黃同嫵媚，風神相映夕陽山。

其四
御園花相各分曹，親見金盂品最高。（圓明園有金盤盂芍藥一種。）此日邗江復相見，夢魂疑侍柘黃袍。

其五
黃牡丹詩壓衆流，前朝佳話著揚州。此花别有翻階色，誰吐新詞號狀頭。（維揚鄭超宗家開黃牡丹，集名流賦詩，定廣南黎遂球第一，超宗鐫「黃牡丹狀元」金章贈之。）

其六
婪尾叢中絶異姿，金泥點出半酣枝。畫家解得曹娥帖，絹上重題幼婦辭。

官浦草堂文讌
節近書雲集素交，擘箋各自鬪娥媌。驚才蜀水流三峽，險語秦師出二崤。老我心空歸澹澹，諸君志大合嘐嘐。還須矢願輕温飽，馬上看花薄孟郊。

其二
文成旋遣酒頻澆，樂奏徐聽響六么。法曲絲縈抽百縷，飛觴鯨吸笑三蕉。敦盤自合聯無競，車笠終期訂久要。日影短餘歸路晚，城樓鳴柝已寒宵。

九日橫雲山王氏園登高
客到名園似聚萍，登高攜屐上空亭。盪胸湖影三重白，入座嵐光九點青。那許題糕譏往哲，還宜採菊制頽齡。欲尋二陸臺邊路，共指飛鴻下遠汀。

題董東山少宗伯畫（鎖院中作，寫趙松雪《松陰亭子圖》意。）
東山前身松雪翁，寄興常在煙雲中。典文餘閑聊點筆，意在筆先勢超忽。寫出松陰亭子意，天半無端落空翠。亭中不着一閑人，松杪疑聞響清吹。想當心手相應時，機趣欲流縱則逝。略同號舍費苦心，神妙忽來斷思議。松雪翁，鷗波亭，到今白蘋洲畔餘清泠。東山能事通幽靈，知君鎖院揮毫處，神往吴山點點青。

題漸江畫（歙人，前明諸生，後為僧。）
石峭松寒見性真，枯禪原是古遺民。略同懶瓚矜高格，畫裏何曾着一人。

戌亥歲交
還山六度逢除夕，此夕襟情倍灑然。炬列千門迎亥歲，（迎亥見《列仙傳》。）雪深四尺憶丁年。（少時雪深四尺，明年大有，此夕復然。）永懷先澤新宗祏，未報君恩愧俸錢。明稔但祈暘雨叙，豈須郭外有原田。

其二
積雪初晴淑氣含，條風拂拂自東南。周旋爾我形神影，閲歷年華八十三。挾刺禰衡儀久廢，尋梅孟浩興猶耽。可能文債俱焚券，不受絲牽異絸蠶。

自丹陽至白下遇雨即事同徵士翁霽堂
石城前去路，發軔自雲陽。霧氣横林斷，鳩聲逐婦忙。墓田逢祭掃，村店問茶湯。令節偏為客，新煙憶故鄉。（清明後一日。）

其二
往日槐花候，常經勾曲城。已同流水逝，重跨蹇驢行。市近人煙雜，年豐飯價平。舊題猶在壁，剝蝕半分明。

其三
占候月離畢，連朝陰靄中。鳥呼泥滑滑，人冒雨濛濛。隴麥齊添盛，園桃欲放紅。土膏欣已動，豈歎路行窮。

其四
徵君金石友，旅夜對牀眠。此席三生話，當時兩少年。迂疏吾自笑，濩落爾俱憐。相訂槃薖約，同耕葑水煙。

其五
遇雨高梁鎮，授餐淳化關。飯抄紅白米，煙罨有無山。人在利名外，途經吴楚間。秦淮聊託宿，嫩柳若為攀。

白下回水陸苦雨即事
雨師偏愛客，一路送將歸。僕馬罷無色，帆檣濕不飛。下田淹宿麥，上巳戀冬衣。獨有漁翁喜，垂綸坐石磯。

望江樓（在江陰君山。）
萬感茫茫處，洪流望不窮。馬駝（沙名。）平劃界，鵝鼻（渚名。）倒涵空。海氣浮天外，江聲入座中。臨風懷楚相，何地問蒿蓬。

水災
二月雨，六月雨，中間晴霽無幾許。鵂鶹怪聲白晝鳴，黽蛙跳踉怒如虎。下田成白浪，農民望俱休。中田水沒岸，禾頭漾波流，惟餘高田禾黍還油油。還油油，私喜樂。轉眼間，庤錢鎛。

蟲災
癘氣久欝蒸，蟲災滿阡陌，食根者蟊食節賊。食心者螟食葉螣，四蟲作朋縱復橫，田祖悠悠溺其職。沃以膏，燄轉驕。青青苗，成屋毛。天心覆被，胡降此盭。盭必有因，召者誰人。我欲問天，高高難陳。

風災
蠢蟲肆毒餘，飽食偶然赦。時至亦抽莖，滿望納禾稼。大塊忽噫動地風，熛怒那復分雌雄。三晝夜，風始息。禾盡偃，遍疆埸。所吐花，白毛白。憶祈年，祭先嗇。鬼神不靈，空嗜飲食，同聲一哭無顔色。

霜災
時維八月中，高空降玄霜。豐年遭此成歉歲，而況大風以後加摧戕。婦豎腰鐮，刈歸棄擲。以餧鵝鴨，鵝鴨不食。告荒向官吏，扑抶臀無膚。愚民剥樹皮，到處成白榆。我慰愚民爾無苦，聖人仁覆天同溥，即看賑䘏周我土。

山行
嵐翠濛濛淡不分，竹兜一路過榆枌。此行適遂煙霞興，纔到披雲又汲雲。（二庵名。）

光福至元墓紀所見
歴歴榆皮看欲盡，嗷嗷雁語聽俱哀。憐渠家近梅花國，空對柴莊（嶺名。）與米堆（山名。）

過粥廠口號
設粥郊原為療饑，殘黎頻觸長官威。誰云不食嗟來食，得食何妨扑抶歸。

題李鶴峯學使聽雪圖
松風鳴高空，寒流瀉巖穴。公餘靜無事，科頭坐林樾。攜此無絃琴，聽彼有聲雪。傾耳太古音，入目冰壺潔。有得在無心，默然仰漻泬。回憶點蒼山，雲煙渺天末。

題龔恪中探梅小照
眼界曾看大九州，歸來林壑此間遊。孤山鄧尉何須定，但遇梅花便小留。

其二
杖藜徐步入山樊，冷艶叢中翠羽翻。真是幾時脩得到，目成心醉澹無言。

哭周迂村
昔年泛西湖，邂逅逢迂村。以詩為針引，道合如弟昆。吟社聯北郭，劘刃俱齗齗。論詩登君堂，閨中解留賓。樺燭添長夜，襥被加重温。以兹三十年，既久情彌敦。後予羈春明，慨焉念離羣。君為北地遊，相將弔燕雲。超然利名外，三月還吴門。及予賦歸來，君過莱蕪貧。暮年數良友，明星朗清晨。重期合雲龍，吐藻揚奇芬。俄焉竟長别，未及歌招魂。歎逝行自念，崦嵫感餘曛。

其二
君家最能詩，詩外無所事。寒暖由他人，饑飽非所計。閨閤門户持，匪獨主中饋。垂老賦悼亡，百事總顛躓。蠭目而豺聲，日夕互窺伺。剥牀漸剥膚，猩猩連狒狒。侮奪不十年，卓錐苦無地。咏詩轉辛勤，絶異東野句。短歌無哀音，食荼得甘味。皆緣心和平，南雅久漸漬。聞君彌留時，視身如委蜕。惟憂詩不傳，空負平生嗜。一言慰吾友，杜陵詩可據。應任老夫傳，此責予敢避。

挽盛青嶁
河干送君歸，倏忽成古人。殘墨猶在匣，卷軸縱横陳。分張只旬餘，茵席已凝塵。把君未成詩，塗乙費苦辛。苦辛夫何為，要使句有神。神存形忽摧，性靈返於真。笑言如昨日，後晤付夢魂。萬事歸無無，請看空天雲。

其二
去春霽堂（翁。）殂，今春迂村（周。）逝。青嶁旋往從，泉下若相遲。（去尊。）善人復詩人，名塲擅談藝。迂村詩已雕，霽堂亦相繼。君詩富倍之，手書藏篋笥。柏匱付誰人，蠹蝕愁廢棄。想望文壇心，選擇予所司。（去聲。）别裁指日成，（予選本朝詩集，名「别裁」。）慰我膠漆契。

其三
往年客巴蜀，詩得江山助。後為燕京遊，亦擬長楊賦。間平重宿學，設醴崇師傅。薦雄竟無人，十載衣仍素。歸來臥草堂，依然理章句。分席尋漁樵，抱瓮灌瓜芋。而何辭人寰，一寐長不寤。從兹雲巖東，誰問詩人處。

其四
世風日滔滔，況當大無年。禮讓化貪暴，鬼蜮逞姦頑。君不忍見聞，亡後俱泯焉。脱此塵垢累，轉適逍遙天。昔有張永夫，與君契忘年。生居靈巖東，死葬靈巖前。魂魄兩相過，越度陌與阡。同唱鮑家詩，秋林冷蒼煙。

不繫舟詩為望山尹公賦
絶異張融岸上居，流行坎止任徐徐。檣篙紼繂俱無著，吴蜀秦滇縱所如。莊叟虚舟饒澹蕩，歐公畫舫足安舒。年華閱歷行三紀，總在風恬浪靜餘。

其二
白雲為幛繞虚亭，似艦迴廊取次經。淮水通池分淺碧，蔣山窺户送遙青。垂楊舊種皆生癭，（初任兩江時所植。）老鶴重歸屢换翎。五次南邦作邦憲，濟川隨處仰台星。

其三
持身入世擬舟航，清漏聲聲夜話長。風際使帆防滿足，峽中轉棹忌蒼黃。當年曾庇千間厦，此日重過數仞墙。聞説遠夷欽潞國，會看作楫服戎荒。

祈雨謡
鐵冶禁，南門闔，祈雨一依繁露法。火雲燒空，日蒸毒風，田中依舊多生蟲。去年大荒，今年大疫。農死過半無粒食，棄田不救田龜坼。長官督道流，作樂心誠求。洗滌衢路通渠溝，道流窘迫心繁憂。夜來星漢亘天宇，廣川術不靈，轉思卜式語。烹弘羊，天乃雨。

外孫章光重照
石牀散帙坐空林，商氣蕭槮寄素襟。豈獨凛秋宜誦習，四時總見古人心。

其二
不遇同心獨賞奇，讀書以外更尋思。夕葵負米前賢句，知爾難忘母氏慈。

其三
獨絸抽將不盡絲，每於故紙得新知。披圖我憶兒童日，五夜青鐙有味時。

其四
過江王謝數門庭，羣季通明共醉經。（素文、鶴書、湘御、九儀四先生以經學擅聲吴中。光重，素文曾孫也。）今日凋零惟一綫，望渠雪後草重青。

夏日雜詠十章
吴中饑歲後，觸月總荒涼。樹剥榆皮盡，泥穿山骨傷。（西山泥可食，遠近鑿山以求，然多得病死者。）無家留餓犬，有病臥牂羊。仁愛皇天意，誰歟召此殃。

其二
米價頻年貴，今年又倍之。無方謀粒食，到處棄童兒。截漕（去聲。）還停税，通商更設糜。四郊俱灑淚，感荷聖人慈。

其三
入春纏大疫，城郭遍山村。故鬼連新鬼，招魂不返魂。投阡憑藁席，沉水飽魚黿。日暮無人跡，通衢不覺喧。

其四
入告緣開府，營私誤吏胥。假公填壑谷，隨意肆侵漁。幻妄雲千疊，陰幽鬼一車。淫人今已富，天道竟何如。

其五
救荒先保富，富户貴施仁。保富源常足，施仁惠可均。誰令私室擁，自觸長官嗔。遠近滋紛擾，何時風俗淳。

其六
兒時頻水旱，麥飯舊曾咽。（康熙辛酉、壬戌。）夭椓逢今日，流亡倍往年。養苗除碩鼠，（吴江令以侵賑去官。）掩胔避烏鳶。（城外各設義家。）剛斷兼慈惠，還期大吏賢。

其七
暘雨乖時若，天行二氣訛。祈晴雲被隴，望澤日焦禾。强以傭偏少，（時病死相半。）原田廢尚多。惟期川廣熟，大舸泛江波。

其八
能員才力大，政外有餘情。已擅盧醫術，旋調傅説羹。驅魈喧爆竹，禳疹擊銅鉦。（近日事。）曲誤還能顧，時聞奏樂聲。

其九
素友今無幾，依稀霜後蓬。那堪遭歉歳，相次喪詩翁。（周迂村、盛青嶁、汪山樵、朱木鳶百日中相繼殂謝。）南雅繁音外，人琴淚眼中，有懷誰共語，寂莫對涼風。

其十
賜閑堪養性，老病疊相仍。金散師疏傅，詩庸愧杜陵。趨朝心每憶，平寇興還騰。指日禽頭曼，鐃歌奏尚能。（平金川日奉勅撰《鐃歌》八章。）

喜雨
祈雨壇已除，道流各解散。天心頓然回，忍令臶災患。西郊雲密密，民望恐虚願。俄然天瓢傾，助以大雷電。急注同箭疾，想象昆陽戰。連綿昏旦接，霑足遐邇遍。土潤變龜坼，枯苗忽葱蒨。生機捷平時，翻因受乾熯。四野起謳歌，歡欣滿郊甸。吾儕慶重生，總荷皇天眷。不爾癘疫餘，分作溝壑轉。從兹仰天和，窮檐許餐飯。

傅玉笥前輩招同邵濟川太史遊西湖南山經法相寺登陶家莊紀勝有作
前輩招邀上野航，雨餘開霽棹迴塘。千塍新稻俱垂實，一路殘荷尚送香。到寺根塵參色相，登山江海入微茫。兹遊好補舊遊缺，全覧西施濃淡粧。

過孤山有感
重到孤山十五年，橋邊古柳尚欹眠。摩挲且為遲遲去，曾繫詩人書畫船。

題照
軺車一兩赴京畿，中饋支持芼蕨薇。記得月寒霜落候，五更為我著朝衣。

其二
南北追隨二紀餘，依然縞袂茜裙初。空齋靜坐如相待，望我歸脩種樹書。

題陶莊
閑隨猿鳥上崇岡，認取泉明水石莊。聽雪四時心自浄，眠雲一榻夢俱涼。松篁罨畫添嵐翠，湖海浮空帶夕陽。應與仇池同擅勝，（御題「汪氏小有天園」，以仇池得名。）詎因荆楚小江黃。

十齡童子應文虹草書歌
杜勤總角擅草書，少陵誇作汗血駒。會當一日走千里，豈與凡馬爭馳驅。眼中之人應氏子，雙瞳炯炯照秋水。十行齊下手繙書，一點不加文落紙。即今十歲氣食牛，腕下有力千鈞遒。直疑前身是顛素，振筆直欲淩千秋。硯坳墨汁傾一斗，剡藤徑丈懸座右。三尺微軀踞上牀，如椽巨筆握雙手。胸藏成竹落筆先，倏忽雲煙飛户牖。青天颯沓風雨來，白日黯黮蛟虬走。滿堂觀者如堵墙，各各目眩神飛揚。苦無一縑酬一字，驟令屏幛生輝光。彼童歛手無矜色，倒注清泉洗餘墨。擘箋細楷寫黄庭，縱逸翻然歸謹飭。八法從來非小技，縱横出沒皆遊藝。要知筆正先正心，諫議堂堂明大義。汝今作書學右軍，家雞野鶩徒紛紜。他時廟堂待汝扛鼎力，懸梯二十五丈得凌雲。

中秋遇雨無月以詩催之次莊滋圃大中丞元韻
豈是圓靈上故遲，姮娥此夕歛光儀。平分秋序偏逢畢，高掩星河竟失箕。散步長干知寂若，打頭矮屋憶凄其。（予於中秋號舍遇雨屢次。）太空可遣浮雲破，朗照依然遍九逵。

雨散後月色如晝仍次前韻
雲散冰輪涌未遲，中霄仍復吐清儀。鎖闈氣逼凝霜雪，銀漢芒垂認斗箕。多士苦思神往矣，中丞勤問夜何其。明明如月懸高鑑，從此飛鴻卜漸逵。

十七夜對月有懷三次前韻
纔虧圓影上非遲，高下寒光澈二儀。步月清宵依北斗，驚心昨歲咏南箕。序占洪範宜暘若，水漲臨淮念贅其。（臨淮，邑名，漢呂更始封贅其侯。）千里詩成傳遠道，付將鴻羽入雲逵。

廖瀛海先生遺照
相逢卷軸氣冲融，林下時披謖謖風。三十年前追往事，曾於牀下拜龐公。

其二
毛鷙紛紜刷羽翰，清泉淵靜息波瀾。姓名未達明光殿，不善承顏事上官。

其三
門巷和風拂衆人，四方都養往來頻。五經講論如翻水，不數紛綸井大春。

其四
田園久矣歸蕪沒，惟有經畲價直多。膝下衣言窮理奥，豈徒詩格小東坡。

其五
往歲詞塲掉臂行，東塗西抹愧虚名。一人知己吾無恨，況是賢豪著品評。（向日試作，先生詳加評論。）

丹陽赴句容途中口占
丹陽郭外赴晨征，一路田間慶阜成。霜雪平鋪辨蕎麥，蛇蛟互結認香秔。名山已字雲中見，古邑勾形馬首迎。（茅山似句漏故邑，名句曲，人誤認章句之句。）憶得往年頻過此，負書盈篋不勝情。

贈周貫之（廣南人，即用其贈人韻。）
稱名回憶舊容龐，藝苑如君定寡雙。結字有鋒徐季海，吟詩多瘦賈長江。金陵同與冠裳會，粉署還聞杖戟撞。别後相逢更何日，知予翹首望三瀧。

歸愚詩鈔餘集卷二　古今體詩
望山尹師招遊攝山賦詩六章
金陵多名山，攝山此為冠。藥草能攝生，嘉名人共羡。一峯散三峯，峯峯入霄漢。獻花與祖堂，俯視疑角丱。棲霞古道場，名跡俱可按。舊玩總持碑，夢魂常眷戀。今來日已曛，辭塵宿僧院。月白照藜牀，一心澄止觀。明當踏層雲，芒鞋夙曾辦。

其二
清晨露猶零，言穿古松徑。樹樹六朝青，受命同一正。圍抱三兩人，過者悚然敬。當年造艅艎，議欲伐其性。大吏許護持，（竺庵和尚請於大吏。）至今交手慶。更種三千株，蒼欝助名勝。（竺庵徒楚雲所種，見王漁洋與宋商邱札。）雖為山澤材，行逢天子聖。旋登萬松臺，軒櫺且虚憑。長風動深林，龍吟入清聽。

其三
我慕蕭思話，相賞在松石。長松撫鱗鬣，奇石遇岝峉。來過石佛龕，三丈有餘尺。紆曲經紫峯，峭削細分坼。虚閣構其下，屏蔽如幄帟。閣右攀高巖，龍象鐫石壁。一佛化衆身，什伯千萬億。化身仍一身，誰主復誰客。踸踔足稍疲，月臺聊憩息。下聽淙潺聲，行當認泉脉。

其四
山腰有二泉，真珠與白鹿。石穴出細流，幽幽滴滲漉。歲久藤蔓淤，無能下巖谷。一從建離宫，刜蘚通洄洑。澗底白雲流，奔騰下飛瀑。山靈信有靈，獻伎効臣僕。高僧得虎跑，而況天子福。從兹松石間，日夕響琴筑。

其五
高望天開巖，足力猶可上。排雲逐征鳥，到頂愜心賞。長江如龍蟠，遠睇環沆漭。金人開遁處，名河亦名蕩。（名槍河即黃天蕩。）隱隱見帆檣，南北互還往。倏忽天風來，衆壑發清響。振衣千仞岡，開襟納萬象。擬驂鸞鶴遊，輒作天際想。

其六
名山本天成，構造在人事。元公經緯胸，高下煩位置。上體卑宫心，松雲略塗塈。招邀羣公遊，尋幽屏車騎。杖藜代僮奴，衣裳雜荷芰。山僧為導引，遍踐煙霞際。相於賦清辭，旨同音各異。羣公叶雅南，下里難相儷。後時焕宸章，更仰天文麗。

和王生岡齡移居南園元韻二首
城居仿佛似村居，竹木扶疏畫不如。有客只談山水趣，無為時讀老莊書。彈琴笑聽牛鳴盎，鋤壤欣逢鼠棄蔬。採藥養生聞許邁，何妨泛宅過桐廬。

其二
宛似文家玉磬居，長卿為慕藺相如。知君興到還成賦，勸我年衰更著書。與客問禪經佛寺，呼童引水灌畦蔬。銘成陋室殊謙退，敢比南陽諸葛廬。

聖駕重幸江浙恭擬樂府一十二章上呈睿覧（謹序。）
欽惟皇上尊居九重，慮周萬里，於辛未仲春敬循古制，述祖德，巡視江浙，省方察吏，蠲租給復，行慶施惠，億兆踴躍。《舜典》：天子五載一巡守。歲乙亥，兩邦人民咸謂明歲已届五載，顒顒望幸。大吏上陳，奉有俞旨。是秋，因吴越偏災，上命暫停鑾輿。爰截漕緩征，通商停税。四方運粟，民不受困。歳丙子，秋成既登，臣民復請，情辭倍摯。帝乃重舉時巡。留兩省漕粟運銅鼓鑄，復蠲二十一年以前積逋。膏澤廣被，江海同沾。明詔既下，侍皇太后鳳輦，於孟春吉日啓行。維燕齊東魯以暨吴越人民，靡不翹首拭目，以望六龍，謂吾曹何幸而生聖人之世，且親見聖人之容也。臣歸里以來，蒙恩賜俸、賜詩、賜福、賜序，兼賜冠服，膺自古未有之遭逢，無從報効，違離闕廷，瞬息五載。區區之心，朝夕寤寐，未嘗不在皇上左右。今幸再瞻天表，傾寫微忱，敬成樂府十有二章，仰志至德於永永無極。
其一　民望幸
歲在辛未，天子時邁南巡。式序拊恤，仁義遍及臣民。太和洋溢，煦然萬物皆春。經今五載，未奉屬車清塵。望君如歲，惟期暘雨時均。如懷父母，惟期渥以恩勤。環轅呼籲，大吏據以上陳。帝從民請，萬族額手歡欣。
右民望幸一章章十六句。

其二　綏南服
水災蟲災，風霜迭摧。南方凋瘁，益以癘痎。聖人聞之，心周草萊。暫停警蹕，緩下河淮。詔書停征，租吏不催。截漕賑貸，歡聲如雷。運粟楚蜀，源源而來。深宫默禱，願蘇提孩。至誠格天，天心可回。
右綏南服一章章十八句。

其三　慶有年
昊天鑒帝誠，賜以暘雨若。禾苗俱芃芃，計畝倍收穫。夫勤于田，婦勤于家。烏犍臥隴，黃雲落耞。比鄰作社，鼓聲鼕鼕。父老既醉，扶掖兒童。歡言天子活我，轉凶為豐。君歸上天之仁，民歸天子之功。
右慶有年一章章十六句。

其四　帝允巡
民再請，吏再陳，其情彌懇辭彌真。天子曰俞哉，朕當從民之欲。與民相見，嘉其誠朴。方今高堰堤工，相視堅築。況江浙為財賦重地，尊親倍篤。乃諏吉日下南土。遵虞帝之五載一巡，知為法古。循聖祖之閲歲一巡，知為述祖。
右帝允巡一章章十七句。

其五　警浮華
九重頒詔恤民力，省方播德匪取適。歲當乍豐鴻始宅，休養萬民應保息。松雲棟牖去雕飾，五采繽紛戒狼籍。魚龍曼衍概遠斥，敷揚諭旨大臣責。甚勿以文不以實，御厨清泉自攜給。一物不擾民共識，帝心仁愛洽萬國，惟懷永圖慎儉德。
右警浮華一章章十三句。

其六　恩疊霈
帝仁同天，雨露連綿。絲綸頻宣，留漕廿萬。平糶里閈，免艱食患。運海疆銅，鑪冶範鎔，泉布流通。江浙歲無，除復積逋，免其追呼。兩邦編户，懽忭鼓舞，遭逢聖主。莫報主恩，辭朴情真，金甌萬年。
右恩疊霈一章章十八句。

其七　奉慈寧
聖人孝，奉慈寧。隨鳳輦，省寢興。齋栗愉婉，敬侍長征。婦孺聚觀，喜動顔色。謂一人至尊，勤脩子職，而況我儕草莽，迺敢勃谿違逆。于時和氣周流，人倫化導。合天下之歡以為歡，合天下之孝以為孝，此之謂大孝。
右奉慈寧一章章十七句。

其八　固金堤
黃淮要衝，實維高堰。一防泛溢通淮，一防横決漕輓。我皇相度，務俾盡善。惟浚河身足以容流，堅月堤足以束版。清能敵黃流，黃不入運口。急泄尾閭，泥沙下走。聖人指揮萬世功，淮徐維揚奠定中，河漕兩利無終窮。
右固金堤一章章十六句。

其九　巡江浙
下朱方，幸吴疆。巡兩浙，經於越。指石城，駐金陵。輿馬互奔馳，勿踐青青麥。甿庶覲天顏，歡呼連巷陌，萬口一辭頌帝德。帝乃求民瘼，整官方。謁往古之園寢，脩前賢之烝嘗。山川效靈，娛情名勝。明麗清嘉，幽深淵靜。幾務餘閒玩物華，已乗陽氣行時令。
右巡江浙一章章二十一句。

其十　君民樂
前者憂民之憂，解澤滂流。今兹樂民之樂，萬類咸若。士樂膠序，農樂田桑。賈樂懋遷，商樂關梁。微行采蘩，樂執懿筐。民樂君萬壽維祺，君樂民男恬婦熙。聖人感人心而天下和平，君民樂，于胥樂兮。
右君民樂一章章十七句。

其十一　麗天文
天縱多能，宏章焕兮。包乾括坤，三才貫兮。旦旦熊熊，麗雲漢兮。羣臣賡和，僵且汗兮。譬諸遊夏，一辭莫能贊兮。鸞迴龍騰，吾皇揮藻翰兮。鐫勒貞珉，名山頓燦爛兮。吴越兩邦，虹光燭天半兮。
右麗天文一章章十六句。

其十二　迎鑾輅
九載歸田，永懷聖德。賜俸周貧，賜文冠籍。冠服洊加，惟恩之特。久睽天顏，如赤子離慈父母側。兹來河濱，恭迎鑾輅。齋肅覲揚，重瞻六御。抒寫葵忱，聊憑蕪句。等賦天繪海之無從，惟擊壤歌衢之可庶。
右迎鑾輅一章章十六句。

和慎郡王果親王皇三子皇四子見懷元韻四律
寒泉瘦石繞吾廬，抱獨常令故舊疏。忽值間平投卷軸，深慚老耄謝經鋤。高情稠疊兼金似，雅韻芬葩蜀錦如。地隔千重神自浹，何須渺渺歎愁予。

其二
九載睽違金馬廬，頭銜新易是迂疏。遠尋石髓和雲煮，閑種山花帶月鋤。帝子瑶華託休父，（程少司馬莘田寄到。）鄙人藻采愧相如。貴能下賤情難忘，遙望燕臺一跂予。

其三
鴻章五色下衡廬，知我尋山興未疏。黃海看雲時著屐，赤城採藥自攜鋤。欣承錦段情何若，欲和韶音品不如。從此薜蘿添潤澤，寧云歲晏孰華予。

其四
濃翠濛濛罨草廬，松棚豆架景蕭疏。看山每曳鳩頭杖，種樹常攜鴉觜鋤。天室下詢情渥矣，田居仰答意恬如。自慚作序非玄宴，（時作果親王詩序。）慨息粗才獨在予。（「慨獨在予」，淵明語。）

北固山
高閣真疑坐碧霄，鐘聲遠送海門潮。峯間片石留三國，（狠石。）檻外空江咽六朝。雲樹微茫緬吴楚，黛螺左右列金焦。貪看落照淹歸騎，不覺清笳起麗譙。
【校】
《竹嘯軒詩鈔》卷十三收此篇，題作「甘露寺」，全詩為：「高閣真疑坐九霄，鐘聲遠送海門潮。峯巔片石留三國，檻外長江咽六朝。何處雲煙辨吴楚，此間蒼翠壓金焦。老僧猶説孫恩亂，白骨青燐尚未消。」

海月亭望金山次玉笥太史韻
忠武運籌處，（亭在筭山旁。）巉巖卓小亭。浪浮虚檻白，山入短窗青。折阪停千騎，行宫衛百靈。欲窮觀海想，東望窅冥冥。

和盧雅雨運使紅橋脩禊詩
飛花片片撲仙舟，十里園亭許逗遛。上巳風光同洛涘，維揚明麗勝蘇州。壺觴不用紅裙侍，賡唱齊將白雪酬。時值初三新月見，二分應挂苑西頭。

其二
漁洋脩禊盛當年，鬥句虹梁雁齒前。官職久離隋苑曲，風流常憶蜀岡巔。堤邊今續紅橋會，天上同乗春水船。憑弔名賢尋往跡，平山松已幾圍圓。

其三
畫閣雲樓兩岸通，竹西行殿冠南東。翠華乍過淮揚郡，雅席羣歌熙皞風。碧玉交流分瀲灧，堵波雙插入冥濛。鈿車寶馬匆匆處，如在蓬壺三島中。

其四
病起三春從聖明，無心閒聽賣餳聲。未陪花嶼空神往，漫向蘭亭想氣清。詩格舊聞推潁水，（盧照鄰晚居潁水。）騷壇今喜在蕪城。金山故跡勞重志，博雅還同劉仲更。（仲更志《慶歴編》時，雅雨脩《金山志》，故云。）

七夕後一日同人石湖秋泛次芝庭少司馬元韻
乍過靈匹會，同泛野塘秋。棹轉楞枷翠，湖分笠澤流。歲豐無碩鼠，亭舊有盟鷗。欲訪淳熙翰，崖邊為小留。（范文穆築盟鷗亭，宋孝宗賜文穆「石湖」二宇，勒於崖石。）

其二
船窗空翠滿，席上總無塵。風靜安驚羽，波恬息躁鱗。鐘傳山寺遠，旗漾酒樓新。共得林泉趣，超遙物外身。

座上答贈芝庭少司馬次韻
江都首對策，子政職繙書。歸補南陔詠，三公樂不如。春明曾接軫，葑水亦連閭。商略農桑事，相將度筍輿。

題萬里歸蜀圖（費此度因張獻忠之亂，自成都徙揚，後欲歸未果。子若孫相繼還，成先志也。）
蜀道亂梟獍，移家淮海濱。百年懷水木，三世夢峨岷。子越千重嶂，孫抽萬里身。（滋衡先歸省墓，姪元舉繼之。）後先能繼志，不負錦江春。

其二
峽裏船憑纜，危崖百丈牽。千層穿白浪，一線上青天。煙火疑城堡，松雲想墓田。到家償夙願，洗眼認山川。

題吴梅查疏泉圖
松風萬壑聲颼飀，寒泉相和鳴幽幽。舊時湮淤略疏導，導之屈折瀠沙洲。人工便可引天巧，不滯水與心同流。幽人無事靜相對，置身每在白雲外。閑中悟得行水方，就下自然無窒礙。山水清音終古新，琴絃那可比天真。移情即是我師在，海上何須訪子春。

贈蔣子宣時值五十
辛齋抱疾三年餘，牀笫跼曲難安舒。木强周昌並形似，半人鑿齒同肢軀。人言天意不可問，君子何獨嬰艱虞。詎知艱虞正玉汝，高臥嗜欲胥蠲除。冥心閉關靜中靜，木雞之養容如愚。外蹇中腴理偏足，德充符篇信有諸。今年正逢大衍數，友朋贈詩束筍如。辛齋得詩迭倡和，並建旗鼓操戈殳。鴉軍戟陣兩勁敵，客主酣戰誰贏輸。更聞選詩綜歴代，仰面點筆區珉玗。刪淫黜哇歸正始，選樓乃在東皐隅。秋來四體俱運動，不須兒子肩籃輿。三曰康寧一曰壽，許君兩得辭非諛。明年我欲遊匡廬，大江鼓枻君相於。扶笻齊上香鑪之峯最高頂，俯視下界膠膠擾擾同軒渠。

虎丘玉蘭歌（同遊者彭少司馬芝庭、阮太史澂園、廖太史南崖、汪廣文雨良、王文學存素、梁山人壽堂，諸公皆賦詩，予亦繼作。）
虎丘山背玉蘭樹，千春疑有神明護。臃腫拳曲仍高撑，腹空嵌石同兒乳。幹如虬龍根積鐵，天成轉似人工鑄。花開冷艷漫雲衢，覆盖招提遍瓊璐。行人高望眩銀海，清氣逼餘難久注。傳聞花石成綱年，朱勔採訪窮民間。搜巖剔藪貢洛下，苑囿仿佛三神山。此樹撥遺置吴苑，何異高士雲中眠。於今艮嶽久灰燼，海涌一樹偏流傳。客來正值花繁會，坐對霜華增感概。朱氏子孫遭迸逐，潛逃郊外依蒿莱。（去。）種花花巷轉成名，相沿祖業擔花賣。（朱勔家緑水園，吴人逐其子孫，潛逃郊外種花，今名花巷。）惟餘巖畔最高柯，曾歷宣和舊侈忲。人生鳥影電光同，卉木蒼涼閲朝代。拙政山茶久已枯，梅村歌後艷吴都。筆墨從來能壽世，賦詩作繪仗通儒。坐中恰有丹青手，（王、梁二君。）倩寫晴嵐古雪圖。

過崑山錢子訥生張生蔭嘉寓齋流連日夕次其秋興元韻
故人知我訪松寮，迎客相攜過野橋。涼入素襟風滿座，光寒吟席月臨宵。亂蛩依砌聲方咽，黠鼠窺燈氣欲驕。共話知交零落盡，清魂可用楚詞招。（劉湘洲、汪萬育、朱受谷、陶韻清、周鯤莊、劉大樸諸君俱已下世。）

其二
墓前碑碣舊摩挲，（夏太常、歸太僕二公墓。）廿載惟憑夢寐過。熙甫文章經史合，仲昭筆墨雨風多。重來遼鶴悲身世，獨向空巖發嘯歌。天地蒼涼宜覓醉，豈徒卑濕飲無何。

其三
年來百穀幾曾成，中澤哀鴻寄此生。鼠翼不妨兼虎翼，鹿城幾欲近狼城。（羊化為狼，見《述異記》。）今秋許熟南東畝，卜歲能安魚鳥情。吾輩談深方夜永，風傳梧竹韻雙清。

其四
曩時童稚競來看，依舊章逢一例寒。猶喜門生情誼洽，故教連夕酒杯寛。泉林清話供心醉，冰玉新辭入耳餐。明發相期上嵐嶺，入雲餘興未曾闌。

秋興次錢訥生韻
荒原重構似僧寮，門俯清溪傍板橋。隙地種花仍舊圃，秋燈課誦永今宵。兒時遊釣仍尋覓，故里逢迎敢吝驕。大隱於今還小隱，林栖不待左思招。

其二
石渠秘笈舊挪桫，此日花甎夢寐過。侍直屢賡天藻富，退朝常惹御香多。就閒已草歸田賦，獨處還吟牧犢歌。來往秋江采蘅荰，路人不識問誰何。

其三
葺詩數載帙垂成，采玉披沙仗友生。古體要令追正始，五言誰許破長城。詞場風旨祛塵俗，當代人文見性情。雅鄭分明雲解駁，仰看秋宇泬寥清。

其四
故交凋謝籜同看，到處吟壇席已寒。杕杜虚期君子適，考槃自賦碩人寛。臨文有罅誰箴闕，送老無朋孰勸餐。讀罷八哀餘愴恨，廩秋感舊獨憑闌。

題王鶴書看梅圖
向南枝幹受春温，隨意經行水竹村。看到目成唯是笑，坐來心醉欲忘言。鉛華盡卻誰真賞，風骨雙清許並論。我本萬峯臺畔客，披圖便已動吟魂。

題放鶴圖
開籠有客放仙禽，粉墨傳將高曠心。碧落千尋隨目遠，丹砂一點入雲深。溪塘已别孤山主，閬苑還棲瓊樹林。倘過女牀逢伴侣，青鸞相和矢清音。

題半帆圖
酒取半醺花半放，尚留一半有餘思。蒲帆十幅纔張五，不與他人較速遲。

其二
輕舠無意破長空，細看秋山樹樹紅。聞説前途波浪惡，不須更使滿帆風。

題宋慤庭觀察杏花春雨圖
北闕陳情辭薊北，南陔補詠返江南。柳穠一路風光潤，花濕千村雨意含。歸里板輿歡御母，家園芳草樹宜男。贈君不用裁新什，紅杏尚書句最堪。

題金會川觀察天際歸舟圖（集《歸去來辭》字。）
天路輕舟颺，鄉園息有期。歡焉就衡宇，行矣樂清時。老稚欣矯首，壺觴感賦詩。悦親吾願得，心事幾人知。

其二
已審崎嶇路，情同倦鳥休。棹舟來窈窕，（圖有二青衣棹舟。）歸里事田疇。扶杖尋雲木，攜琴憩壑丘。登臨悵孤往，不願息交遊。

追和望山尹師同袁子才同年遊攝山詩次韻
天台黃海纔遊遍，又到金陵上攝山。杖履入林雲共遠，巔崖銜日鳥同還。曾經訪古捜碑石，（尋江總刻石詩，不遇。）猶記題名剔蘚斑。别後三年成往事，心期常在萬松間。

其二
尋山元老力堪勝，不藉扶攜白足僧。澗號桃花沿曲曲，峯名玉冠上層層。（峯名「紗帽」，上改今名。）亭臺位置天工巧，賦詠清華哲匠能。未得相隨共酬唱，自嘲年耄比聾丞。

其三
壑轉坡回境不窮，離宫仿佛翠微宫。千龕石佛青崖側，六代蒼松紫閣東。新句遙傳金玉響，昔遊追憶夢魂通。後時仍見停鑾輅，依舊雲光朵朵紅。

其四
清時别見元才子，日下紅塵不願嘗。師弟歸依情自浹，林泉眠食興偏長。繖山溪谷尋俱熟，（形似繖，亦名繖山。）宦海風濤涉久忘。我欲續遊偕故友，策將小蹇過丹陽。

四時詞
曉日曈曨萬花谷，鶯聲睍睆如調曲。侍兒纖手卷湘簾，花缺春山似蛾緑。晴窗試展衍波箋，欲寫春江花月篇。墻角何人傳笑語，東家院落戲鞦韆。

其二
雕梁燕子雙雙語，階下榴花紅幾許。簾櫳深處囀歌喉，一曲新翻吴白紵。田田蓮葉點迴塘，雁齒紅橋水一方。莫放蘭橈打波去，恐驚七十二鴛鴦。

其三
桐陰一葉飛繚繞，紈扇纔停秋尚蚤。房幃夜搗鳳仙花，要使猩紅上指爪。看罷天邊牛女星，玉奴年小最關情。曉窗私貯金盤水，也學同袍弄化生。

其四
押闈四角垂銀蒜，睡鴨微温餘獸炭。小鬟曉起共喧譁，報道堆鹽滿庭院。寒風不到五侯家，白玉樓高望眼賖。簾外暗香通縷縷，一枝已放早梅花。

秋日錢香樹先生過訪適素心蘭盛開相與玩花話舊共成古詩二章以素心二字為韻
秋蘭清絶塵，頗愜逸人趣。況此太初質，含芳抱幽素。小齋正敷花，雪膚超衆嫭。哲匠適遠來，會合抒情愫。挹香湘簾通，玩質紗裯護。謂是物之尤，意外偶相遇。忘言浹有神，欲語難輕吐。因兹矢同心，賓主有餘慕。

其二
人生重晚節，願比松桂林。先生引疾歸，夙望朝野欽。予耄先引年，安居䱐水潯。九重頒清俸，同受君恩深。相見每相勗，贈言等銘箴。潔白答主眷，時凛微埃侵。此日念同臭，對花發長吟。去文返質素，堅兹歲寒心。

張墨岑荔柿圖為何子未賦
歲云暮矣天風寒，閉門卻掃疑空山。主人平日恥言利，樂處每在瓢與簞。忽有故人打門至，手出圖畫歡相示。披圖顔色耀滿堂，赬虬火樹紛連綴。寫生荔柿如天生，寓言利市聊遊戲。儒者星宿羅心胸，方寸堆𢍀高華嵩。家徒四壁氣英邁，目輕朱頓同飛蓬。胡為此圖羡榮利，如賈三倍心追從。我知畫師工託諷，與古為徒家屢空。迎將富貴捷有神，鞭出聰明竟何用。（迎富貴、鞭聰明，吴中戲朝風俗。）滔滔東下波同流，問君果否能違衆。主人一笑謝故人，守吾鈍拙安吾貧。柿園荔浦奪人目，何如樸素還天真。朝來小園梅破萼，喜見大地回陽春。

歸愚詩鈔餘集卷三　古今體詩
和任處泉太守移居快閣詩次元韻（處泉自杭遷越之東武山下，歸田後移居鑑湖之濱，近放翁快閣址建閣，仍以快名，成詩四章屬和。）
宦途泥爪感飛鴻，息駕寧同陌上蓬。東武移家山繞宅，鑑湖起閣水涵空。何妨漫浪同聱叟，自可棲遲比放翁。回憶曲江公讌日，杏花香裏躍青驄。

其二
山川相待盍歸乎，隨處林泉足自娛。道士莊前懷羽客，若耶溪畔問耕夫。擁書課子羹墙見，抱甕澆畦卉木蘇。快目快心成快句，聳肩還復捋吟鬚。

其三
買山只用賣文錢，天與高人得靜便。户外每停談藝駕，渡頭時泊載花船。雲門遙泝千層浪，柳陌平鋪一抹煙。閣上卷簾聊縱目，千巖萬壑似連阡。

其四
可是君家煮字窩，吟風弄月興如何。柳河松島故鄉遠，紅蓼白蘋此地多。竹柴開餘緣放鶴，道經寫就許籠鵝。老懷欲鼓山陰楫，想像高蹤一和歌。

繡谷後己卯送春
曉鐘欲動春旋去，（卯初迎夏。）繡谷徐開北海尊。試問春歸向何處，黯然若個不消魂。

其二
餞春嘉客氣崢嶸，老我瞢騰愴舊情。座上細談前己卯，恍如石畔話三生。

其三
淵明舊有閒情賦，小閣簪花為寫真。（為張憶孃寫簪花圖。）此日當筵重把卷，惜春還惜畫中人。

其四
六十年間似轉蓬，衰顔聊借酒杯紅。請看明歳迎春客，仍是今番送别翁。

題盧雅雨平山高會圖
千樹蒼松萬樹梅，使君高會集羣才。江干車馬紅橋路，多向平山授簡來。

其二
撚鬚脱幘坐和風，待客憑闌俯碧空。雲外金焦時隱見，果然山色有無中。

其三
最愛山頭第五泉，汲來供客手親煎。風流到處人争説，欲接歐陽七百年。

其四
晦叔曾來守此州，雲山高閣宴中秋。君家愛士同前哲，應有題詩秦少游。（呂晦叔守揚，建雲山閣。中秋賞宴，少游即席賦詩。）

其五
漁洋脩禊傳佳話，人影衣香彼一時。遊女也諳當日事，沿堤齊唱冶春詞。

其六
倘許追隨大雅倫，明年擬渡大江濱。春光九十依稀閲，合與林翁作後塵。（漁洋脩禊，林翁茂之以望九入席，《冶春詞》有「坐閱春光九十年」句。）

題方西疇詩冊
畫西施之貌，規孟賁之目。近人作詩少性靈，漢魏三唐惟刻鵠。摹腔竊句步後塵，不作子孫作奴僕。西疇居士才丰昌，筆走陣馬馳風檣。稱心而言嫗亦解，中藏諷諭慨以慷。大言混涵納江海，小言刻畫窮毫芒。一人心手羅衆妙，元白皮陸兼蘇黃。龍眠方息翁，老眼具老手。丹黃甲乙費斟量，為玉為珉細分剖。西疇愛詩尤愛評，一册裝成比瓊玖。册後還傳作者真，三紋添頰見風神。放翁團扇同珍重，後代應知識此人。

南園消夏和吴人虬
南園幽曠地，夏日最清涼。脩竹斷煩暑，池荷逓遠香。著書懷石磵，（俞石磵著《易》於此。）濯足向滄浪。真趣憑抒寫，名言吾已忘。

其二
宛似小江潭，穠陰罨古庵。境荒人共棄，林密我能貪。野鳥敲門慣，畦蔬供客甘。老僧方結夏，公案不須參。

恭紀聖躬禱雨詩（謹序。）
己卯歲，京師亢暘，民艱種植。皇上憂心欽欽，命地官發粟平糶，夏官清理刑獄。聖躬步禱，雩祭告天，情辭懇摯。天鑒至誠，甘霖大沛，民困得蘇。臣閲邸鈔，讀皇上反躬自責之文，循環往復，悱惻動人，不自覺其感激而欲涕也。恭成四言古詩一章，頌揚聖德，用以昭示臣庶。其詞曰：
上天仁愛，覆被下土。五行告愆，窮檐失所。天之宗子，實維民主。一氣感通，如子事父。為民誠求，求無弗與。歲在己卯，炎炎朔方。去秋徂冬，春夏亢陽。井泉既枯，遠載車箱。來牟既無，何偫餱糧。三輔連延，薦瘥孔傷。旱之始盛，熛風揚塵。旱既太甚，郊原如焚。屏翳失御，列缺停鞭。雨師風伯，溺職昏昏。帝心憂閔，閔彼顚連。爰命度支，廣發廩粟。减賈平糶，民不枵腹。爰命司寇，清理岸獄。矜疑可平，斷者復續。瞻仰高穹，杲日仍酷。迺釋鑾輅，步炎歊中。至尊降尊，歛神瘁躬。祈社稷壇，肅肅躬躬。大雩祀天，樂備禮隆。神其鑒諸，視明聽聰。虔製祝文，為民請命。憂旱年年，今年太盛。下民有罪，憐其貧病。百辟有缺，勉其從政。予惟不德，勿累萬姓。惟大父母，閔予憂瘉。情隘辭蹙，竭忱盡慮。不厭瀆陳，再三呼籲。今兹降雨，涸轍蘇鮒。今兹不雨，孑遺是懼。在昔成湯，六事自責。禱於桑林，天心昭格。在昔周宣，遇災乾惕。雲漢作歌，仍叔代白。我皇繼之，克邁前德。天心頓回，出雲油油。澍以大澤，迺優迺柔。連綿昕夕，遍及四郊。（叶。）嘘枯潤槁，生機盈眸。春疇雖蕪，猶望有秋。敕命大吏，下暨尹牧。播告農人，時未三伏。藝稌於窪，藝菽於陸。窘窮有助，耔本黃犢。近連鄉村，遠届山谷。歡呼雷動，男婦耆嬰。天子活我，異人同聲。何以報主，我力我耕。何以報主，我安我氓。甘雨未來，擬捐此生。臣聞置郵，聖心憂焦。事天如父，有急呼號。積誠上干，轉移昏朝。臣慚林居，未分焦勞。作詩抒忱，聊比衢謡。

又蟲災
秋半苗俱秀，農家喜歲豐。那堪逢毒熱，蒸鬱遍生蟲。蟊賊朋交聚，膏腴粒盡空。（糞多力勤者尤甚。）東南財賦地，天庾恐難充。

又風災
甌寠竟失望，未絶惟汙邪。三日風拔木，千村稻空華。漸成鳧雁食，專仰湘潭艖。所冀聖恩渥，窮檐勿咨嗟。

贈朱雲友
老去初無俗慮牽，一生花月費雕鐫。移居家具疑東野，覓句辭塲替樂天。歲月增加書亥字，園廬榮盛憶丁年。聲華付與兒曹事，從此安恬食與眠。

其二
自昔敦盤同角逐，十年南北隔關河。歸田依舊雲龍合，讀畫真如夢寐過。（閲《北郭十子圖》，相距三十餘年矣。）木雁中間聊寄託，羲娥天際任奔波。他時耕釣能忘老，共荷江東白鷺蓑。

過黃潛善墓
墓在包山旁，諭葬碑尚存，云太傅黃公之墓。千載下竟無人平其墓者。或留此穢跡，供人唾駡，亦無不可。因作詩紀之。
包山山下姦諛墓，千載依然松柏桐。不願興邦沮宗澤，惡聞直諫斬陳東。始堅和議樞衡日，（和議成於秦檜，初定計者黃潛善也。）聽講浮屠奔竄中。看罷桓碑餘憤激，金陵穢冢略相同。（孟珙出兵，屯兵馬於秦檜墓上，令其溲溺，謂之穢冢。）

戲題旗亭樂府
盧雅雨取王之渙旗亭畫壁事，聯合開寶乾元兩朝，成新樂府。運意吐詞，可追玉茗，因系以詩。
畫壁旗亭為賭詩，品詩高下屬名姬。而今樂府翻新調，重唱黃河遠上詞。

其二
才士由來送五窮，飄零南北似飛蓬。惟餘浩氣凌霄漢，不入權姦籠絡中。

其三
漁陽鼙鼓震天關，天子無能庇玉環。獨有雙鬟工智巧，虎狼窟裏竟生還。

其四
特為文人吐奇氣，鵷雛卑伏忽飛鶱。科名一準方干例，地下何妨中狀元。

其五
長安零落李龜年，兒女傳訛代剖宣。不獨情深情更正，為情離散為情圓。

其六
鏡花水月俱空幻，官閣填詞韻最清。已許新聲追玉茗，風流還泝柳耆卿。

觀燕子箋劇席上戲題
新辭進自阮懷寧，一德君臣醉不醒。聲色但教娱耳目，何須顧惜小朝廷。

其二
兵戈叢裏寫温柔，合付宫中鞠部頭。燕子箋同後庭曲，兩朝天子總無愁。

其三
尚書自昔曾由竇，況是姦窮欲遁時。狗國狗門聞晏子，狀元聊復試為之。

其四
紅氍毺上響歌筵，兒女情長衆所憐。半壁河山等閒送，只今嬴得看塲圓。

題蔣蟠猗照
緑染陂塘紅染林，閒行何事驟駸駸。眼前花柳生機滿，身在春中底用尋。（《尋春圖》。）

其二
跋馬歸來日未晡，興高蘸墨掃霜顱。依然筆與心俱正，驚倒薑芽歛手徒。（《游藝圖》。）

其三
邊徼髫齡學枕戈，中年毫翰費研摩。嗤他絳灌連隨陸，射得雙鵰又换鵝。

陸宣公墓古柏重青詩以紀事
齊女門外宣公墓，墓有輪囷古柏樹。根株蟠屈虬龍形，枯萎堅如金鐵鑄。一枝忽挺青蘢葱，夭矯撑空入雲路。忠貞之氣永不磨，歴劫依然鬼神護。惟公生當德宗朝，重利刻鷙兼宣驕。姦諛腹心致喪亂，乗輿遷播同逋逃。興元詔下悍將泣，（公草《興元罪己詔》，悍將强卒俱感泣。）平賊迎駕馳風飇。從知文德能服遠，帝謂陸九惟汝勞。而胡長安甫平定，充盈内庫違直諍。宵人蛾聚紛歡呶，參憬延齡響斯應。巴蜀貶後編醫方，不敢著書防伺遉。忠州藁葬歸蘇州，兩地堂封互爭競。熙朝脩墓旌忠良，大吏葺祠表恭敬。新枝乗時森黛色，仿佛孔明廟前柏。往來瞻望羣悚然，下馬停車駐笻屐。裔孫作記鐫豐稗，（保寧太守錦。）好手圖形準標格。（貢士王廷魁。）貞元到今生理存，一邱千古藏靈魄。忠姦身後總分明，流芳遺臭俱留名。君不見黃潛善墓包山下，鬱鬱松楸帶穢腥。

禽言四章
其一　泥滑滑
泥滑滑，泥滑滑。十步行，五防跌。前人跌，後人嗤。君勿嗤，後人復有嗤君時。

其二　脱卻布袴
脱卻布袴，脱卻布袴，布袴脱來償租賦。下田災傷籽粒無，公堂扑抶窮追呼，脱卻布袴臀無膚。

其三　行不得也哥哥
行不得也哥哥，平地太行與黃河。衽席訟獄，飲食風波，寸荆尺棘將如何。行不得也哥哥。

其四　提胡盧
提葫芦，胡盧沽酒酒滿沽。醉來險阻皆夷途，忘物忘天並忘吾。提胡盧。

開元寺佛鉢
古鉢浮來滄海東，玲瓏琢就想神工。僧持乞食分紅粒，龍起騰雲上碧空。石佛自超炎火外，（晉建興中，有二石佛浮來，後火焚不壞。）帝青不入劫灰中。一經睿覧逾增重，（丁丑歳，帝幸開元寺，僧以鉢上呈。）長並旃檀護法宫。

丹青引贈家南蘋
學詩多識鳥獸草木名，作畫能傳鳥獸草木形。毛蟲羽蟲各瓌異，嘉卉嘉樹同敷榮。宗炳獅，戴嵩牛。曹將軍馬，易元吉猴。竇師綸鳳薛稷鶴，黃荃趙昌折枝花木時無儔。專家一長已傳世，那能一心一手兼窮搜。我家南蘋翁，寫生入奇妙。飛潛動植通幽靈，磅礴解衣每騰趠。胸中有主旁無人，筆欲到處神先到。斯須擲筆圖已完，自寫其天氣淵浩。滿堂觀者動顔色，謂是人工奪天造。聲名盈區夏，流播海島中。日本之國東復東，君長遣使書幣通。仙舟破浪如行空，設館授粲禮數隆。眼看扶桑之枝挂紅日，手寫中華以外兜離荒幻之夷風。三年頓作還鄉夢，萬里行如騎白鳳。鮫珠火齊堆滿盤，卉服紛紜拜而送。歸途屢遇顛連人，急人患難如抱痛。黃金散盡何須來，陸賈之裝仍缺空。妻孥相見各歡然，依舊席門守菰葑。南蘋翁，歲月深，作畫不管霜毛侵。前年贈我九獅之圖柏鹿卷，寓言善頌還善箴。我生結習耽謳吟，與君老年矻矻同一心，輸君懷抱常愔愔。安得刺船從君至海上，看君潑墨繪海相於更聽成連琴。

挽顧大司成震滄
當代多文人，經師竟誰是。吾友蓉湖濱，治經抉精髓。折中準聖心，雜説掃糠粃。世務不暇知，皇皇殖其體。當路揚於朝，謂是申伏比。授官少司成，國子留正軌。受官不受禄，蕭然住畎畝。（叶。）感恩欲瞻天，寒月來京邸。瞻天卻無由，君門仍萬里。予時侍君側，（祝皇太后萬壽來京，上命和《無逸圖詩》。）代陳忠愛指。帝語許近光，匍匐上堂陛。嗚咽帝膝前，請卹考與妣。帝鑒其孝思，遇之以恩禮。褒贈兼賜詩，天顔實有喜。歸來益枕經，矻矻忘暮齒。林居復晉秩，寵榮蔑加矣。自分百無能，窮經報天子。一身任千秋，與經共生死。斯人今云亡，敗簏餘萬紙。繼續又何人，抱經究終始。遙望九龍山，悲風天末起。

挽方文輈進士
老鶴鳴一聲，羣鳥喧啾息。伊人兩浙秀，崛起千夫特。汲古沃本根，枝葉從芟剔。制義姑射仙，古文大鵬翼。避庸如避讐，援弱如援溺。仕宦疑電光，一過無留跡。友教比河汾，房杜資講畫。（帝廷大臣，多係請業之士。）憶昔志館中，（辛亥歲同脩《浙江通志》。）暑寒共晨夕。談諧融卷軸，肺腑空柴棘。自憐齡已頽，無能受君益。别去廿載餘，睦州復良覿。聲音宛當時，容顔互難識。離久話倍長，交舊情逾戚。前年叙予文，議論判白黑。健筆牛能挽，灝氣潮可射。而胡六月餘，凶問傳我側。歎逝士衡傷，自念子桓衋。老淚下潸然，似聽山陽笛。

王日初山水
亭延山色虚留影，澗瀉泉聲冷入扉。境地過清無客到，閑階惟見長苔衣。

文待詔畫山水
繞岸清波餘澹沲，交柯老樹長莓苔。幽人貪看遠山色，曳杖斜陽獨往來。

其二
翰苑丹黃手一編，（衡山先生年六十官待詔，亦與脩史。）老來自合賦歸田。閑將筆墨供揮灑，管領溪山三十年。

題太真上馬圖（趙鷗波筆，外孫章光重所藏。）
女官扶醉上金鞍，從幸華清擁玉環。合隊四家猶未到，祗應並轡向驪山。

其二
海棠浥露獨承恩，組繡叢中侍至尊。此日江妃方作賦，珍珠謝卻守長門。

其三
無復炎方進荔支，郎當驛畔馬行遲。可堪夜雨淋鈴候，回憶聯鑣繡嶺時。

其四
宋王孫貌唐天子，傳出障（平。）泥艶道途。何似長康工諷諫，脱簪辭輦各成圖。

題長女小影
黃鵠歌成劇可憐，生孩遺腹得綿延。披圖莫訝儀容老，心血幾枯三十年。

其二
兒女長成連嫁娶，煢煢門户獨支持。四時俱是冰霜景，秋月春花總不知。

其三
母病母喪均累汝，閨中代子報慈親。（時松兒隨予在京。）貞松孝竹分枝幹，獨汝青青並一身。

恭獻皇上聖武布昭蕩平西域雅詩（謹序。）
欽惟我國家聖聖相承，揆文奮武。皇上臨御以來，文德武功，仁育義正，固已薄海内外，罔不臣服矣。迺有準噶爾者，雄長西域，賊虐同類。前聖祖仁皇帝親征問罪，閔其屈服，未加殄殲；世宗憲皇帝行師致討，志在懷柔，俟其歸化。邇因西戎台吉（阿睦爾撒納等。）來告，達瓦齊篡弑其主。皇上赫然一怒，謂人人得而誅之，況天家尤宜正罪。神機獨斷，兩路進兵。大軍所過，西人額手；部落紛紜，咸來奔命。兵不血刃，共禽罪人。皇上奠定遐荒，方欲收兵絶塞，而阿酋狼子野心，羽纛朱輪，棄而背畔，肆擾戕賊。皇上特遣重兵，飛翰前進。神威所加，匹如壓卵。阿酋知罪在難容，勢窮遠竄，至俄羅斯。自幸可脱誅夷，而天譴莫逃，冥殛殞命。逆天者之必亡，一也。阿酋受誅，回酋旋起。（大和卓木小和卓木。）兄弟連結，負恩反噬。（向為準噶爾拘囚，我師救之者。）皇上震怒有加，别遣將帥大將軍惠勇率其麾，深入險阻。逆回恃衆，敢圍我師。將軍持重固守，不輕突圍。而天家復遣副將軍德、參贊衮、參賛赫德驅馬進援。夜擣賊營，外攻内奮，陷堅批亢，賊潰鼠奔。回紇别部歸心，協力助誅遺孽。逆回兄弟奔入拔達山。拔達山汗（名素坦沙。）畏威懷德，殲此二酋。既獮既薙，上表稱臣。逆天者之必亡，又一也。捷書上陳，皇上盅然謙抑，謂孚佑本於昊天，謨烈原於祖考。爰是力辭鴻號，迓福慈寧。山陵帝寢，次第告虔；論賞計功，殊恩郊勞。勒大文於國學，以告武成；發至論於九重，以開羣惑。蕩蕩乎，魏巍乎！未有成功之速，拓地之遠，而又讓善冲漠，不矜功伐，如我皇上者也。臣嘗讀《六月》《采芑》《江漢》《常武》諸詩，知周宣王伐玁狁，定淮夷之功；讀韓碑柳雅，知唐憲宗平吴元濟之功。夫薄伐玁狁，不過太原；淮夷淮西，近在南服。而尹吉甫、召虎、韓愈、柳宗元諸臣，猶鋪張揚厲弗絶；今天子掃平西域，時不及五年，地擴二萬餘里，功高古帝王，有不可數計者，而可無紀實之辭，以抒忱悃乎？臣本舊史官，職司載筆。歸里以來，寵賚優渥，報効無由，竊不自揣，作為雅詩十四章，宣揚聖人至仁大武，以示臣庶。其辭曰：
維天丕冒，煦育羣生。沴氣盤鬱，震以雷霆。維帝則天，不廢戎兵。奠此西陲，風清龍庭。功高無外，惟斷斯成。斷由於明，仰中天之曜靈。（一章。）
蠢兹準夷，根蟠西域。恃遠而驕，牙角觺觺。聖祖世宗，惡其毒螫，冀其改革。討而赦之，未遑訊馘。辟如癰疽，久乃自潰坼。（二章。）
彼達瓦齊，惛迷駓騃。篡奪其魁，翹翹自喜。台吉來奔，呼籲帝所。（叶。）帝曰普天皆我赤子，徂征龍荒，忍令其疻痏。決機興戎，軍行如駛。（三章。）
師行所過，壺漿以勞。别部氊裘，為我前導。謂向時狂癡，翻然夢覺。鼓行而西，直抵伊犁。寇窮縶縛，何啻豬與雞。（四章。）
西戎乍貼，阿酋蒙恩。狂謀未遂，（欲為總台吉。）叛逆忽焉。擾我軍臺，戕我重臣。帝命大軍，掎之角之，蹙之覆之。酋衄遠颺，倍道逐之。茫茫煙海，欲竄匿而鳩族之。（五章。）
海濱諸夷，皆明順逆。何人無人心，受此鬼蜮。何地無人倫，容此背德。近俄羅斯，思翻羽翮。彼蒼不容，默行誅殛。陳尸沙漠，驗兹殘賊。（六章。）
復有逆回，相繼跳踉。嚮受卵翼，出之鑊湯。弟兄反嚙，沸羹蜩螗。帝命臣惠，密授廟謨。汝毋緩毋躁，乗機前驅。别遣策應，鋭師奔趨。惠拜受命，維帝其訓。（七章。）
將軍從天下，一夫當千。務擣賊巢，轥其墉垣。羣回沓來，蟻聚蜂喧。敢圍王旅，螳臂思摶。王旅掘壕，得粟千屯，得鉛萬丸。粟飽士腹，丸擊賊人，天助我六軍。（八章。）
帝遣虎臣，捷行夾攻。戰馬蹴踏，飛隼遊龍。中權奮勇，外内衝擊。鞭雷驅霆，賊羣僵踣。勢窮硊臲，遠離窟宅。來奔拔達山，冀延殘魄。（九章。）
彼素坦沙，秉心恭敬。歸順聖明，疾惡梟獍。維此梟獍，自投罿羅。折馘函首，郵傳皇家，息五年之天戈。逆回平矣，西陲寧矣。二萬里餘，咸稽拜而歸誠矣。（十章。）
露布遙傳，達於深宫。上陳慈寧，告天地祖宗。于郊于廟，山陵攸同。而公而侯，酬而勳庸。御製鴻文，勒石闢雍。繼承宏休，垂裕無窮。圜橋門而觀者，舉肅然曰，天子之功。（十一章。）
撻伐伊始，訛言紛出。遠在遐荒外，莫量虚實。皇衷瑩然，不惑不摇。決萬里於几席，籌年歲於昏朝。燭之以明，持之以斷。保大定功，如操左券。聖論開惑，覺曩時之瞶眩。（十二章。）
回紇土風，劣於夔魍。向耽殺戮，今安熙穰。男職遊牧，婦職饋饟。識生人樂，羣養羣長。天朝規畫，區域城堙。設官分理，湔澣維新。沾大皇帝之仁，暖然如春。（十三章。）
邊疆無垠，定于當陽。耆定旣歌，坐開明堂。聖心競業，猶警不蘉。武備脩飭，文教宣揚。無告孩育，有知享王。保泰持盈，永綏萬方。（十四章。）

卯辰歲交
終歳匆忙付劫塵，朝來掃軌息閑身。壠頭正喜兼旬雪，臈尾先支數日春。異地催詩添雅韻，（香樹前輩來索和詩。）山園送菜念陳人。蘋蘩薦罷瞻遺像，慚愧烏雛報苦辛。

其二
一抹初陽曜遠嵐，田居聊爾整纓簪。問年八袠還餘八，望歲三登許應三。雲路有階人共躡，春光無價我能貪。銅坑西磧梅開未，願上籃輿次第探。

歸愚詩鈔餘集卷四　古今體詩
恭進萬壽頌言（謹序。）
庚辰仲秋十有三日，值皇上五旬萬壽。薄海内外，歡忭恭祝。微臣歸休田里，受恩最深。預擬來京，隨諸臣後，嵩呼拜舞。緣聖心憫臣老耄，下詔勿涉長途。謹遵恩旨，在籍稱祝。恭進頌言一十四章，述皇上仁心仁政，言言紀實，不涉夸浮。從兹聖人萬壽，日進無彊；微臣里言，歲增有什。雖同賦天繪海之難，竊附《擊壤》《塗歌》之末。染翰上呈，伏祈睿鑒。
大衍五十，推廣彌增。萬有一千，五百有零。聖壽準之，同符清寧。心乾體舒，德厚神凝。序方中秋，月滿氣清。承聖母歡，侍讌稱觥。太和元氣，充溢宫廷。

其二
豳風頌聲，萬方一概。近而班聯，遍及草萊。（去。）重舌貫胸，騰歡無外。各獻厥誠，尊親永戴。微臣歸田，老臥雲莊。依斗望京，高天蒼茫。遙攄悃忱，稱萬歲觴。

其三
天體無為，清靜莫莫。（脉。）天德行健，運行無跡。我皇法天，自强不息。比周文王，朝至日昃。政行九宇，慮周一息。萬幾咸理，撫辰凝績。協應天心，一誠昭格。

其四
下武維周，王配三后。我皇配京，亦承三聖後。繩繩綿綿，翼翼兢兢。締造艱難，成業弗易勝。前聖已行，守文循之。前聖欲行，用武臣之。善繼善述，維下武之匹。

其五
玉露未晞，問安壽康。少焉勤政，批答奏章。引見百僚，封疆守令。天語諄諄，循職惟稱。大法小廉，歸於一敬。散朝騎射，如雲如龍。晏閒無時，精神倍充。勤勞得壽，勝殷三宗。

其六
包含六合，聖心愔愔。或旱或澇，殷憂欽欽。責已告虔，上帝居歆。偶陳偏災，賑蠲疊霈。一夫顛連，皇躬如痗。倉廩平糶，關梁减征。損上益下，其道光明。今逢聖壽，御筵命停。金鑑在心，無煩九齡。

其七
聖人天縱，彌勤典學。四庫冶鎔，七略優渥。日月在胸，星宿在握。理歸一中，取醇去駁。評量古文，名論卓犖。作君兼作師，先覺覺後覺。讀樂善之琅函，譬蟻垤之仰嶽。

其八
衆人成詩，雕鏤言語。我后成詩，迅疾風雨。陣馬風檣，員規方矩。風騷漢唐，彙成機杼。餘閒作書，三希是寳。（叶補。）屈伸龍蟠，回翔鳳舞。道德流輝，藝空今古。萬象三才，一人宗主。

其九
至聖道隆，繼天立極。萬乗東臨，曲阜之宅。升堂侑饗，豆庶俎碩。布席横經，天子講論。鏡瑩日明，披陳奥藴。四民戎索，圜橋聽訓。前聖作矣，後聖述矣。述作相承，其揆一矣。

其十
取士以文，維經囿哉。理中法正，前哲授哉。楊劉軋茁荒怪，文淺陋哉。中流一壺，誰補救哉。眀旨正之，長夜仍白晝哉。自今伊始，六藝能浣潄哉，文體茂哉茂哉。

其十一
平金川，南人不復反。平凖夷，西戎咸納欵。叛宼逆𤞑，連結駏驉。天家用兵，逓次剪除。五載蕩平，二萬餘里。西人來歸，猶我赤子。俾耕俾牧，俾室家安敉。稱太皇帝，了然冠履。敬告山陵，祖考式憑，慶四海之永清。

其十二
五載一廵，遵行先烈。恭侍鳳輦，兩廵江浙。澤無弗周，民無弗悅。今將及期，民望如歲。佇清蹕之豫遊，慰窮檐之困憊。慈寧萬壽，待祝重光。至尊萬壽，先祝上章。值華渚流虹之候，覘普天率土之慶。（叶羌。）

其十三
被天之德，德無可稱。臣蒙主恩，與天難名。告歸一紀，頽齡望九。木石四隣，風花三友。時或寫心，擊甕拊缻。常喻鄉曲，為太平民。耕鑿無事，四時皆春。三皇同壽，頌謡聖人。

其十四
詩頌萬年，興鴛鴦之畢羅。微臣祝嘏，擬浮江而涉河。帝心憐閔，耄年難任奔波。明降諭旨，謂汝安於厥家。父母孩育，大君仁恩較多。聊仿九如，麤辭竊比衢歌。祝聖母壽，定來重拜鑾坡。

次尹師滄浪亭晚秋韻
空亭臨水晝生凉，元老登臨愛景光。境曠鳶魚殊活潑，秋高竹柏倍青蒼。錢王臺榭成荒圃，子美詩篇挹古香。紱冕却饒塵外趣，果然邱壑道難忘。

其二
不繫舟從吳苑留，江天景物句相酬。隔城翠嶺堆無際，匝地黄雲報有秋。民瘼關心聊慰藉，年華屈指計遷流。（撫吴至今逾三十年。）濯纓濯足分清濁，放眼滄浪水閣頭。

謁望山尹師於公署即次元韻
飫聞清論寸心涼，似對靈珠夜有光。真境文章神味淡，老年師弟鬂毛蒼。舜華堯韭留秋序，孔思周情續瓣香。回憶殿廷推引日，名藏夾袋肯相忘。

其二
南園風物暫勾留，下士過從許唱酬。楊柳半髠城畔景，芙蓉三醉客邊秋。掃除蒙翳歸中立，静鎮紛囂息橫流。會見行旌還白下，雲帆如駛出吳頭。

題畫竹
拈將秃筆掃寒枝，拂拂清風起墨池。記得夢魂曾見處，黄陵古廟月斜時。

薛一瓢祭虎邱文清公祠予往觀禮禮成同之玉蘭山房時花當全盛前此未之見也既歸一瓢命孫壽魚寫圖余作詩紀事
虎邱玉蘭花之海，看花每歲非其時。早或乍放破蓓蕾，遲或衰謝紛離披。今來非為看花至，從祀薛氏文清祠。主賓齋心共肅穆，神明迎送陳歌辭。禮成越嶺赴山舘，睒睒寒光逼人眼。芳葩一色堆如銀，樓殿連延籠罩滿。日華無罅難到地，亭午清陰訝已晚。幽香冷艶凝不流，雌蜨雄蜂跡俱斷。歸來夢寐留餘思，晴雪依稀入清眄。主人命孫寫作圖，淡墨揮灑神能橅。尺幅短短得全理，浪費筆墨胡為乎。展卷滿堂動顔色，晶瑩几案疑冰壺。一言敢為文孫朂，畫品君家脱塵俗。人生當居㝡上層，黄荃趙昌願毋足。更從藝苑探本原，目想心游讀書録。

和顧景嶽月滿樓詩次章并當贈言
何事重懷庾亮樓，此間足散長卿愁。微吟選韻花生筆，望遠搴簾月在鈎。七略書篇千古業，九天風露十分秋。置身高曠超塵俗，浩蕩前期似白鷗。

其二
弄月吟風坐小樓，嘯歌詎惹古今愁。掃塵清靜無須帚，釣直安閒底用鈎。喜懼縈心常愛日，温和對客不驚秋。知君正有翔鸞興，未便忘機狎海鷗。

題看奕圖
手握星辰布笇工，侵邊奪腹互争雄。局殘一着分成敗，只在旁觀冷眼中。

其二
寂寂無聲下子遲，踈簾清簟看移時。收枰畢竟歸空局，一笑從前費苦思。

不寐
轉側難成寐，宵長倦體肢。耳鳴三歳久，血耗十分衰。檢點無心過，推敲有病詩。寸腸千百結，又到曉雞時。

其二
假寐何曾着，徐聽漏點長。燈昏留短燄，鼠黠嘯空堂。夢斷三旬夜，衾寒十月霜。希夷倘相遇，穩睡覓良方。

客氏拜
劉公㦷吏部從書肆中買「客氏拜」三字一紙，字如碗大，係奉聖夫人帖也。友人喬慕韓亦得一帖，賦詩。予成新樂府紀其事。
客氏拜，拜所私。不拜崔呈秀，定拜魏廣微。錦輿呵殿東華門，老祖太太疑天人，九千歲對無至尊。客氏拜，拜客仍回九重内。移星換斗無人知，宫中潛納李園妹。（宮中納有身者多人，欲為春申君事，思陵命浣衣局掠殺之。）

江陰二忠祠
國朝定鼎後，獨江陰城不下，守城者閻應元、陳明選二典史也。大兵攻圍，戰鬥三閲月，力盡，城始破，閻、陳闔家死之。城中婦女胥沈於江，無一辱者。周之頑民，即殷之義士。事既久，建二忠祠祀之，以勵臣節。詳見邵長蘅《閻典史傳》中。
桀犬吠堯存志節，彈丸下邑守彌堅。八方傳檄胥歸化，二尉同心不順天。巷戰市人爭决命，城崩婦女摠投淵。暨陽許續睢陽烈，聖代旌揚肅豆籩。

金會川觀察將之衢府任作詩留别次韻送之
除夕吾方擬送窮，值君歸櫂順條風。（君於除夕北歸。）論交誼與紀羣合，話舊時宜煙雨濛。膏澤已沾山左右，聲名又播浙西東。歌驪計日行旌發，遥指江鄉杳靄中。

其二
七里瀧流清見底，使君一路泛星槎。恐驚穩臥巢中鳥，誰聽清歌陌上花。關隘舊為争險地，（耿逆謀出仙霞關，李文襄以重兵鎮之，全浙俱安。）耕桑今属太平家。之官應念從星月，望闕常懷捧日霞。

蔣雲■〔⿰糸加〕半關半月硯歌
昔賢結廬名半關，滄桑以後亡其宅。後人亦仍半關名，誦揚清芬守先澤。掩關著述老歲年，放眼千秋兩間窄。齋中無物伴寂莫，有硯出自中巖石。山骨天匠巧斵成，形質似月哉生覇。寒蟾老兎尚藏形，山河之影難全識。半關恰稱半月名，癡黠長康倍憐惜。（顧長康癡黠各半。）主人於利如贅肬，主人於名等浮漚。人閒萬事輕唾弃，世德駿烈吾所求。無田可畊食破硯，硯枯那復生窮愁。龍唇鳳咮不知貴，守此片石同春秋。旁人大笑寳燕石，主人私喜珍琳球。半關之中屋打頭，半月之硯雲光浮，詞源滚滚不肯休。文采陸離駴俗眼，世上誰識珊瑚鉤。硯田有蕪盡芟薙，半生吃吃勤鉏耰。傳家仿彿范喬研，敢述祖德詒孫謀。

慶遠查司馬新葺龍溪黄文節公祠詩紀其事
宜州城西古龍溪，羣峰倒影涵玻瓈。蠻荒絶遠闢靈境，天遣才士長覊栖。涪翁太史古遺直，筆挾風霜辯奸慝。同文獄起紹聖朝，遠竄涪戎歷巴僰。轉徙宜州入瘴鄉，中原一髪天茫茫。瓊雷淮海斷尺素，故人天末遥相望。閒却玉堂揮翰手，日坐南樓弄文酒。州民絃誦被餘風，俎豆衣冠志不朽。誰與踵事新榱桷，前有張公後查守。自言少小嗜公書，手追心慕窮三餘。恨不識公時夢見，天教作合來邊隅。肖公遺像酹公酒，恍披絳帳親師儒。吾聞漫堂作圖事坡老，旁列己像供灑掃。一麾出守得黄州，精誠感召通幽渺。君今好古將無同，出處進退師涪翁。亭葺寳華池洗墨，流傳韻事垂無窮。

戴星垣松風覓句圖
閉門覓句陳無己，君獨尋詩邱壑中。謖謖濤聲助吟興，化工相與自然工。

其二
詩成何必使人驚，天外飛來韵㝡清。炎月忽然涼到骨，句中字字有松聲。

其三
知爾詩情寄楚湘，肯同穠艶鬥新裝。三春桃李皆零落，只有松風意味長。

錢香樹先生属題夜紡授經圖述母德感君恩也謹成四章
敬姜正論，褆躬在勞。勞成佚敗，以訓兒曹。賢母敬勤，入夜猶紡。車如轉輪，循環來往。來往不停，行健同像。一燈熒熒，子依母膝。以紡喻學，功歸無息。體會母心，罔敢自暇逸。

其二
人不明經，雜學傍門。母也授之，無間晨與昏。紡既盈筐，卷期讀破。吚啞吚唔，兩聲相和。雞鳴向晨，相忘勞癉。典籍葘畬，取精棄其郛。五經紛綸，母教同師儒。

其三
經術致身，遭唐虞代。鳳舉鵬摶，風雲交會。樊侯補衮，子政傳經。回憶困窮，戸庭清泠。勤業耽道，母德維馨。匪母氏教，斷機無成。命工繪圖，賦詩見志。子孫繩繩，寳之奕世。

其四
篇章圖畫，達於深宮。賜詩寵嘉，奬孝勸忠。藝林重焉，賡和衆焉，賤子有餘恫焉。賤子兒時，母亦課書。身後褒封，嗟章服之已虛。敬誦天章，心儀懿教。緬主聖而臣直，羡母賢而子孝。

題王岡齡倣文衡山畫
如削煙嵐插碧霄，松林主客自逍遥。修將山史分泉品，那有餘閒話市朝。

其二
從來變化先追倣，畫擬停雲已及肩。滅没更超形象外，請看相馬九方歅。

題王二癡畫
巫山插高穹，白雲束層嶂。巴船雲際落，不敢回頭望。

其二
絶磴梯雲上，廻看路欲無。四山人跡斷，風雨一樵夫。

其三
高山出雲雲作雨，雨復還山潤林莽。化機遷轉兩相忘，山耶雲耶誰賓主。

其四
朔風呼號雪滿山，天地疑在虚無間。遣童修琴出山路，抱琴歸來迷故步。

結想
結想三台與萬羊，夢醒蚤已熟黄粱。何如素位安薖軸，三百寒梅八百桑。

寓園即事次李孝廉勉百韻呈陳際唐明府
曲徑廻廊次第探，池光漾漾柳毶毶。淺紅破萼風林艶，衆緑添穠雨氣涵。㑼彴橫斜新鴈齒，藤蘿沿蔓小雲嵐。石闌點筆吾能慣，活潑天機試靜參。

其二
論文同術復同方，卷帙平分上下牀。規矩自應宗正始，汪洋亦許入蒙莊。憐余老眼揩磨浄，讓爾清光尺寸量。千劍並時齊出匣，一條秋水是干將。

其三
浩蕩乾坤两葉萍，長征燕薊屢曾經。旋歸好慰曾參母，（勉百計偕北上，心動歸，恰值母病，見子歸旋愈。）作客同依揚子亭。雲霧乍收天際白，竹梧遥送檻前青。主人情重如投轄，雅會何妨數日停。

其四
鶯脰湖邊蕩畫橈，到來契合永今朝。琴彈山水賓同聽，鶴放雲天主自招。已信盍簪歌杕杜，還期反哺化鴟鴞。碑銘只在村農口，記取桐鄉五袴謡。

小淑
幼女如小鳥，投人絶可憐。分甘讓佳果，自愛整行纒。嬉戯偷新句，（習予新句一二，戲謂自作。）縱橫抹采牋。曉妝貪出衆，一様貼花鈿。

題文信國像
像係元水曹黄瓚筆，明沈學士度書信國本傳，共六千餘言。
炎午勞生祭，師門認未真。隻身留正氣，萬古仰成仁。學士書增重，曹郎畫絶倫。當時遺臭者，同是狀頭人。（宋未亡，留夢炎降元伐宋。留亦狀元，史入《叛臣傳》。）

過鶯脰湖
鶯脰湖光似鏡明，片帆斜日此經行。越頭吳尾分疆域，栁色桑陰管送迎。傍㟁漁家垂䋄密，中流亭子與波平。（名平波。）風塵不入清宵夢，臨水無煩更濯纓。

文待詔畫蘭亭修禊於扇并書右軍序文同學邵灑夫得之属予賦詩
衡山先生藝林最，六法八法幾無對。曾寫山陰修稧圖，羣賢列坐嚻塵外。右軍一敘書入神，點畫臨摹與神會。晉人風度便面中，流觴曲水疑溶溶。昭陵繭紙久滅没，把玩方曲猶重逢。玉磬山房舊藏庋，到今開匣生清風。灑夫嗜古已成癖，金薤琳琅堆几席。生平㝡重文先生，斷紙零縑等尺璧。夢魂常與先生遊，笑言揖讓如莫逆。心領神摹從尚友，叠扇一朝為君有。仿彿衡山親授之，永日摩挲難釋手。示我同看晉代賢，崇山峻嶺故依然。辯才藏本今誰見，得此風姿絶可憐。匪獨凝神文待詔，置身如在永和年。

夏日苦雨用東坡黄州寒食韻
米價日漸增，窮民愁乏食。苦雨連三旬，麥爛真可惜。羲娥光不流，郊原氣蕭瑟。去冬逾春温，江淛無點雪。入夏成漏天，屏翳操全力。青苗何處栽，彌望平田白。

其二
已届小暑節，陰沉猶未已。江國雨為天，邨村雲霧裏。柴荒不易得，帶濕燒青葦。吳中禮讓俗，年來薄於紙。水患更廹之，紛爭徧閭里。憂端如埜雲，随觸時峕起。

題王樓山中丞遺照十二首
其一　出峽
船從天上落，迅疾指夷陵。兩岸劒攢簇，千層雪沸騰。陽曦光欲斷，歌嘯興偏增。折坂何難下，前賢匪獨能。

其二　入棧
棧道入雲端，飛流下急湍。鈎連兼鳥度，曲折訝龍盤。浩氣雲霄濶，危途天地寛。險夷憑一視，随在路平安。

其三　桃花源
桃源本寓言，非仙非隱士。後無問津者，煙霞笑人矣。公來駐行旌，静坐花林裏。汲泉煮新茶，一啜空塵滓。遥想古洞中，風物羲皇似。歳歲開桃花，窅然隔雲水。

其四　飛雲巖
天雲忽翻飛，飛向黔中住。層叠成奇巖，谺然勢軒翥。客來本探奇，危險那復顧。登山必登巔，梯級上雲路。來往不逢人，惟與雲相遇。奇境難久留，又恐雲飛去。

其五　觀海
胸藏大九州，目極大四海。何來筭步人，局束嗤章亥。

其六　黄鶴樓
憶昔楚遊日，高歌黄鶴樓。今觀圖畫裏，前輩足風流。雲擁晴川閣，江沉鸚䳇洲。（禰衡墓在洲，今沉於江矣。）後先同弔禰，文采最招尤。（予與公同有《弔禰處士》詩。）

其七　秋夜讀書
秋氣萬象肅，入夜尤深沉。已謝政務勞，把卷殊愔愔。匪獨窺津涯，窔奥期探尋。此時商聲動，颯沓樷幽林。結念既已專，無由擾清襟。汲深得修綆，如見軒虞心。

其八　征途積雪
積雪赴長安，征途一冷官。無衣念民瘼，忘却路行難。

其九　勸農
雨餘布穀鳴，三春已云半。勞苦性所安，况逢達官勸。慰諭如和風，靜聽徧畛畔。從兹力耕鑿，分外非我願。祭祀到虎貓，踪蹟斷州縣。常為太平民，遺安無異患。

其十　瑟齋
寛取有容，嚴取堅栗。兩者相調，中和寧謐。君子防踈，名齋曰瑟。歛之又歛，退藏于密。

其十一　塔影樓
樓前窣堵當雲屏，簾幙搴餘睇遠青。霄漢常瞻帝里日，畢箕時念庶民星。涵空池影心俱净，入座荷風德並馨。相對友朋無可畏，稚圭不賦草堂靈。

其十二　龍潭探梅
江干仿佛孤山路，香雪樷中暫停步。存得廣平鐵石心，何妨重作梅花賦。

題曹友梅蒼茫自詠圖
洄溪叠巘窅然深，那復跫然有足音。逈異秦川對酒日，清詞却會杜陵心。

其二
入望蒼茫有所思，江蘺采罷苦吟詩。憑渠山鬼迎人笑，忘象忘言揔不知。

其三
雲林獨立喜哦松，松下寒泉挂白龍。平遠溪山題欲遍，請君直上㝡高峰。

題家駿天中峯讀書圖
讀書随處有真樂，况入名山深復深。片念集將千載事，清心證入古人心。

其二
暮靄朝煙供卧起，鈎玄提要任畋漁。會心欲到羲軒際，不向包山竊禹書。

其三
當年我亦寓中峯，聽徹寒泉和古松。只是讀書輸脉望，阿蒙自笑舊吳儂。

竹爐山房某上人茶話
瀹茗靈泉畔，爐煙竹外凝。羡君出世客，留我在家僧。荈熟松濤瀉，池平練影澄。卷中瞻睿藻，回憶六龍乗。（辛未、丁丑，皇上兩次題竹爐畫卷。）

其二
境深嵐嶺合，空翠若為凝。座列青衫客，（謂王生岡齡、顧生景嶽。）禪参白足僧。品泉陸鴻漸，示法佛圖澄。茶罷尋山去，籃輿亦可乗。

張未君畫竹歌
南華先生畫中仙，畫師寸心心師天。不拘董巨舊模范，筆所到處生雲煙。南華仙去誰人續，有子紛披工寫竹。睢園萬緑蟠胸中，潑墨淋漓生氣足。痩骨挺勁縱復橫，枝枝葉葉風雨聲。張芝草書君悟得，左盤右蹴俱神行。須臾揮灑十數紙，滿堂色動人皆驚。知君畫法本家學，不受文同夏㫤縛。况當卷軸浸潤餘，書味流行樂復樂。勸君扃鐍藏籜龍，恐逐風霆作勢歸雲中。

次萬恬怡入邨韻
領略煙村水木疎，曠懷随在是蘧廬。片言每示觀空法，一卷時修種樹書。平視險夷忘嶽垤，會心活潑揔鳶魚。何須短棹随漁父，更覓桃源世外居。

題孫石芝照
東海之濱，虞山之麓。伊人在焉，棲遲吾谷。誦述祖先，朋儕樵牧。讀有用書，羅列簡牘。醉心春秋，耽如貪慾。經傳類分，按類纂録。（成《春秋類求》一書。）閔世活人，劚芝采藚。人訝其怪，我羡其樸。利澹心夷，道深行獨。四時春風，中無不足。有樂難名，勿諼勿告。

橋西一草堂燕集次韻
草堂仿佛百花潭，良夜留賓興正酣。學劍學書吾久廢，種瓜種豆爾能甘。寒燈影裏憐鬚鬂，清漏聲中誦雅南。小友連翩俱健者，飽看折阪走驚驂。

題周松靄著書齋
虞卿著書緣窮愁，斯言感憤實謬悠。著書闡明天人理，豈因牢落方勤捜。君家結廬瀕滄海，眼界胸襟足魁壘。大廷對筞旋歸來，穿穴書林仍不改。枕經葄史同飲食，中正和平尠奇僻。更讀人間未見書，内外逸書並紬繹。一心直欲窮千秋，醖釀畋漁供擘畫。高齋竟日寂無聲，仰面屋梁神貊貊。經術經世尊所聞，他時出政康邱民。不為法吏為循吏，真讀書人能活人。

題海鹽張瓜圃遺像
士有位不列於朝，而懿德行于鄉。君子既難其施惠之博，而尤重其天爵之尊，内行之良。張君瓜圃，緬生平品概，無忝乎南陔白華之二章。今觀墓誌所稱，以為有餘則應，不足則辭，合仁人之公溥，不同俠士之激昂。此第表其重然諾，好施與，猶矜誇腹背之羽，而摶扶揺而上者，忘乎鵬翼之難量。

其二
予考周禮，六行首孝友，次睦婣，次任恤，由親及疎，事莫先乎倫常。瓜圃孝養二親，素聞曾閔，和協兄弟，竊比田姜。因而錫類推恩，賙窮䘏匱，不遺餘力，一時受者懷其德澤，即不受者亦重其表坊。噫！瓜圃徃矣，聞厥子（燕昌。）賢而有文，其言情訴哀，纏綿悱惻，見于思親之九章。於戯！其父德可録，其子孝可揚。予於張氏，樂道其修名之能，并覘厥後之克昌。

朱進士（琰）得溪山酒客所畫桃花蝴蝶題詩其上寄余託意深至愧不敢當作此以謝
一代論騷雅，如君足擅塲。此才偏落拓，獨立自蒼茫。緑泛當風艶，紅飛雜雨凉。寄來一幅紙，猶帶浣花香。

其二
染筆溪山裏，桃花古洞春。吾寧前度客，未見此中人。託意看題畫，傳詩與問津。精誠酬不得，（來詩云：「奉持彷彿精誠宣。」）長望水粼粼。

歸愚詩鈔餘集卷五　古今體詩五十六首
歷代聖母圖贊
其一　嫘祖
黄帝元妃，西陵氏女。性通蠶桑，成繭抽緒。以供衣服，三冬可禦。往時窮民，草衣露處。皴瘃中膚，盼望炎暑。教民育蠶，衣被九宇。豈惟九宇，暖垂萬古。後世薦馨，報功嫘祖。

其二　堯母
大哉帝堯，是名放勳。母曰慶都，嬪于高辛。孕十四月，誕生聖人。長育母家，為侯為君。天人雲日，文武聖神。歸本母教，懿德維坤。漢代鉤弋，亦久任身。（十四月生弗陵。）妄思比方，堯母之門。

其三　姜嫄
有邰姜嫄，作嬪帝嚳。祈子郊禖，履武䖍肅。（履帝武，謂從帝嚳行也。）天鍳其誠，聖嗣生育。生育過易，棄之勿鞠。神靈默祐，收歸似續。匍匐樹藝，能播百穀。粒食生民，萬禩蒙福。漢重䜟緯，史遷著書。履巨人跡，聖母受誣。以幻為祥，龍漦同符。掃而空之，毋為古愚。

其四　太姜
邠遷于岐，實維太王。尊生避狄，轉禍降祥。走馬並轡，爰及太姜。循沮漆水，言之岐陽。相視土宇，厥妃匡襄。廼作廟社，廼定紀疆。天立厥配，受命孔長。先瓞後瓜，子孫其昌。

其五　太任
摯國任氏，殷之諸侯。生有仲女，來嫁于周。作王季配，德行聿修。有身胎教，中正和柔。誕育聖子，在母不憂。在母不憂，靈異蚤識。太王愛孫，欲傳季歷。伯仲潛行，季也得國。揆厥所由，母教在昔。思媚周姜，後先同德。

其六　太姒
關雎次章，求得聖配。莘女維行，親迎洽渭。澣衣克儉，治葛克勤。不妬多男，振振繩繩。俗美風清，化行南國。修齊之教，始于宫掖。代有聖母，德福綿延。天命興周，垂八百年。

其七　漢馬太后
漢代母后，權歸外家。馬后正位，歛抑豪奢。常衣䟽麤，不加緣餙。姬主朝請，望異法服。（叶。）謂姬主言，紈綺可惜。此繒朴素，特宜染色。讀書明理，不干朝政。舅爵當侯，太后不聽。再實之木，根傷必甚。晚年清静，含飴弄孫。終身謙肅，用光先人。（后為馬援幼女。）

其八　宋曹太后
武惠（彬。）女孫，作配仁宗。定衞士亂，昏夜從容。歴英而神，祖母尊崇。慈而能嚴，德兼春冬。外家子弟，母來深宫。嘗謂帝言，心勿輕縱。吉凶悔吝，俱生于動。吉一而已，凶悔吝衆。佳兵漫延，新法喧閧。二事周防，一言並中。

其九　宋高太皇太后
宣仁當國，哲宗冲幼。相司馬光，有言必售。新法掃除，政惟由舊。召見蘇軾，問卿遷官。答遇聖明，燼灰復燃。后曰不然，先帝素懷。讀卿文章，每歎奇才。軾因感泣，上動二聖。金蓮送歸，嘉其忠藎。聽政八年，衆正盈廷。宵人潛伏，華夏綏寧。女中堯舜，史筆特稱。

短歌行
程功貴遲，着鞭貴疾。千里之遠，尺地可必。忘機任運，海翁塞翁。信天而行，母傷途窮。不植木落，不壅土崩。人生百年，日唯兢兢。蔬屩乍脫，忽耽媮樂。富貴而淫，惟禽之若。初服遂矣，完行斯賢。半九十里，末路孔艱。

陽月十有七日諸通家為余稱壽
羣龍命駕枉相存，此夕稱觥誼倍惇。絃管繞梁皆法曲，金貂奉席揔通門。窺人缺月纔過滿，入座寒風亦轉温。計日壽康開壽域，相偕九老拜重閽。

九老會紀恩詩
枕流漱石久歸田，來祝慈寧典禮䖍。文職武功同九老，分班計歲各千年。海疆畫手鬚眉肖，天際殊恩錫予騈。人比會昌餘兩倍，熙朝盛事正連綿。

賜遊香山紀恩詩
香山連延萬壽山，彙聚秀靈環嶺嶠。九老敬恭祝嘏餘，帝命衍遊共登眺。經行身在畫圖中，随處亭臺傍崕隩。到山疑入蓬莱宫，縹緲雲端金碧耀。升階陟嶺歴層巔，鳳閣鸞坡許深造。殿名勤政理萬幾，堂額佩文窮聖奥。天潢領袖衆老臣，分坐三班相慰勞。䕫龍暮齒未衰隤，褒鄂餘年尚排奡。末座蒙恩予告歸，久稱煙客眠藜藋。問年依約有三千，會昌佳會何足道。合諸臣壽壽慈寧，九宇同稱聖人孝。醉酒微添頰上春，飽德虚懷寸心報。坐久高舂已下舂，林外鴉羣互鳴噪。出城不倩月留人，歸路何妨風落㡌。抽毫擬作紀恩詩，小言恐受樵夫笑。南還誇示吴中人，人間天上吾曾到。

經畬主人招飲話舊贈詩四章謹次元韵奉簡
田居久悉小人依，仍抱葵忱向日畿。天室倍增交誼重，上林深惜故羣稀。（周蘭坡、雷翠庭、鄂虚亭、郭韵清諸公已成古人。）簷前嵐翠疑侵座，架上書香欲染衣。自笑心枯同廢井，詞塲那許突重圍。

其二
大雅窺尋李杜壇，曾陪几席共追歡。帙飜仙蠧何妨蝕，盟許閒鷗摠不寒。語到清真自忘倦，韻逢競病豈辭難。詞源㝡是天潢富，合有才名壓建安。

其三
共將文字助傳觴，霞佩真看集衆芳。台岳散仙能獵古，（齊次風少宗伯同謁主人。），䱐溪野客亦雕章。行踪似寄漁樵隊，心跡常依日月旁。回憶銅龍悲帝子，篋中遺草和芸香。（定安親王皇三子詩文有待鐫刻。）

其四
七子曾聞賦草蟲，同人會合小山中。（顧端卿、施靖波諸君俱在坐，共得七人。）髩毛一色偕霜白，顔面三分仗酒紅。竊比香山與良會，敢從栗里慕高風。後時十載重相見，更向春明祝華嵩。

題魏忠節公曁孝子孝烈先生遺像
委鬼當頭坐，（當時謡語。）居然稱上公。奄人重正人，欲認為同宗。忠節堅拒攖其鋒，况繼楊左攻姦兇。維時太阿倒持天聽聾，詔下削籍旋逮問，萬衆號泣喧耆童。坐贓提入鎮撫獄，五日一比備慘毒。豈有貪贓楊大洪，（汪文言刑訊時語。）廓園清節同冰玉。大聲呵斥許顯純，鬼膽欲破刑逾酷。中夜斃命神鬼哀，出獄無從識面目。父能盡忠，子能盡孝。始焉尾檻車，百計營求免凌虣。繼焉持喪歸，日夕呼號無可告。病深麾去藥，吾父獄中誰為毉。夜昏不點燭，吾父獄中誰與煇。後公而死纔百日，地下唯恐遲追随。三光忽回陽，忠姦判彼此。日星河嶽六君子，黨惡蛆蟲糞穢耳。遺貌挺然還穆然，武塘正氣心仰止。嗚呼！父忠臣，子孝子，千禩斯人長不死。

紀夢
夜夢年少時，嚴君大呵斥。謂爾青子衿，而絶無器識。居心貴和平，爾未除柴棘。立身貴中正，爾尚流偏側。治經得糟粕，讀史欠分擘。西抹而東塗，務華斷根植。貧賤終廼身，腐艸同閴寂。苟且紲珪組，竊祿點朝籍。爾不迴軌途，汙下日沈溺。大杖焉能逃，長跪受扑責。醒來淚盈枕，檢點平生隙。九十既耄荒，無成猶夙昔。前路有幾何，欲進愁仍畫。深媿嚴君言，拊心自驚惕。

題秦澗泉學士種樹圖
胸藏養人術，託興養樹始。宋人助長反害之，槖駝任天得其旨。園中卉木高下攢，梧竹蓉桂争便娟。獨有喬松挺千尺，株幹盤屈栖雲煙。廟堂需作棟梁具，子落成樹俱参天。主人呼童爾敬聽，因土之宜順物性。芟薙薋菉毋淹留，培䕶本根使寧定。奇懷何日非良辰，靜閲閑園四序春。即論種樹書中術，愜當應無第二人。

殘夜作
夢醒懷故園，三千有餘里。霜月滿虚窻，寒鷄唱初起。

南還日諸通門郵亭送别
十年三度返東吳，珍重通門送老夫。謂我就閑能養静，眠雲弄月守夷途。多君行義緣求志，拜手揚休贊廟謨。别去相思寸心在，憑將尺素達冰壺。

冰牀
水面能安坐，堅凝似鏡光。疾駈緣引索，穩渡勝浮航。不設主賓席，難分上下牀。戰兢聞有訓，終是戒垂堂。

炙硯
黑水凝古瓦，蒼然鐵色同。難揮兎毫紫，專藉地爐紅。離坎功相濟，中和氣自融。從知調燮理，人事挽天工。

旅店早起示外孫章光重
五更寒氣偪，客路合晨興。指直衣難結，鬚堅冰易凝。風霜老我慣，扶掖外孫能。共上征車去，陽烏望漸升。

風雪途中口號
漫天飛絮送歸程，郵吏相逢問姓名。九十老翁何所事，三千長路雪中行。

其二
九月辭家歲已闌，經行風雪慣眠餐。姑蘇城裡京華夢，遥夜焚香祝萬安。

過德州追憶田在田國博
杜亭良晤一尊同，（己巳年事。）此日經過歎斷蓬。國子先生餘道氣，漁洋高弟失宗風。人琴消歇霜中柳，南北奔馳塞上鴻。爾我粗留詩卷在，後賢莫認註魚蟲。

晤椒園觀察於開山驛留宿旋志别
積雪千峰裏，經行劇苦辛。險過三折阪，欣晤一家人。古驛眠餐便，山村厨傳貧。夜寒情話密，和氣暖如春。

其二
惜别難為别，愚衷為爾陳。建言防瑣屑，秉臬勵精神。藻耀才宜歛，艱難志益伸。分飛雖異地，魂夢兩相親。

泰山積雪
岱宗封積雪，不辨兩儀形。俯接云亭白，全遮齊魯青。寒光連北極，朔氣合東溟。消凍需時日，飛流下建瓴。

過泰安府太守李又川教授江金鄉皆同年友也置酒話舊詩以紀之
亂山殘雪駐鞍韀，故友相迎古驛前。東武吟餘懽此會，大羅天上憶當年。主因念舊看鬚髩，酒可消寒治几筵。明發分張各廻首，後期何地兩茫然。

朂熙孫
孫子聰明質，歧途認貴真。勤荒區一念，榮落判終身。為善初無累，多文自不貧。果能承世業，枯榦許回春。

淮城除夕
南還忽漫滯河壖，阻絶帆檣水腹堅。淮海限人依古院，冰霜邀客過殘年。懷鄉天遠愁多緒，向夕寒消酒有權。聽徹漏聲拚不寐，庭前讓爾鶴安眠。

元日
曙光微動曉鐘傳，閏歲欣逢第一天。九老首春剛九十，三吳歸路計三千。朋來誼協同人象，（淮上舊友新知擕酒席咸來餽歲。）雪積占應大有年。指日東南風信好，依然穩放渡江船。

漂母墓
進食不求報，母言䂓市恩。韓侯違此意，鐘室竟沉冤。巾幗留祠廟，清淮照墓門。後来憑弔者，唯感飯王孫。

弔韓淮陰
自古功高揔不酬，韓侯背畔竟何由。果然曾挈陳豨臂，胡弗先從蒯徹謀。推食解衣藏釣餌，封齊王楚伏酋矛。後人頻灑英雄淚，恨與長淮水共流。

壬午元日阮紫坪進士見過出示贈嚴桐峰齊息園兩前軰及贈余詩并讀桐峰息園和作因次元韻
依棲古寺静無譁，上日高天散曉霞。冰解未聞風有信，腸枯難使筆生花。喜逢小友存覉客，出示新辭近作家。半属懷人半抒景，煙雲滿紙揔清華。

其二
前軰風流絶點塵，後生酬唱楚江濵。已投立雪程門詠，同答看花杏苑人。天際凝嚴猶合凍，卷中和藹自生春。旁觀老我閒尋味，比似桃源欲問津。

其三
清聲小鳳自翩翩，家學能承玉局仙。石立高空初不倚，臬標中直信無偏。蓬虆當我懸車日，彩筆逢君獻賦年。花發春明覘遇合，上林辭藻藝林傳。

到家
家人慰我返京華，未述寒暄先自誇。一事生平真絶勝，三千里路看銀花。

遊法螺用謝康樂登江中孤嶼韻
一身随境轉，宛似螺形旋。舊蹊故不改，新景俄相延。沼鑿有聲雪，屈注成清川。亭臺互向背，雲木相澂鮮。賞心得妙善，難藉文辭傳。翹望黄屋臨，契此山中緣。天藻揮灑之，一蠃自千年。

遊華（同花）山用廬山諸道人遊石門詩韻
尋山不暇嬾，老年興還生。華山雖舊遊，依然發高情。長松比端士，傑閣疑曾城。直上蓮花峰，撒手身猶輕。夕陽翻倒影，下窺萬象淸。青蓮可延年，虚聞羽人經。忘情返冲漠，澹定遊靑冥。

第二泉
到處山泉清，斯泉更寧定。風過不起波，淵涵自天性。中虚本靈明，塵滓何煩屏。浥取供人求，吳船日延亘。不盈亦不虧，利澤無究竟。第一讓中冷，鴻漸偶然評。中冷汲江心，銅瓶下長絙。收瓶雜江流，空傳此名勝。第二實第一，品移高且夐。我来名泉傍，方圓互窺映。（有方圓二泉。）不須煮龍團，對此心目净。贈以濂溪言，主靜静無靜。日暝欲言旋，林端一聲磬。

陪錢尚書香樹先生過聽松庵重閲御題竹爐卷
杖履從哲匠，来過聽松庵。庵藏竹爐卷，佳話傳東南。老僧奉卷出，重錦加縢緘。開緘次展閲，氣静心安恬。畫筆富林莽，詩篇互䟃𧽼。於今四百載，前後歌瞿曇。天章題卷首，萬象俱包含。衆作競鬪燄，共許光炎炎。日月一照臨，爝火同歸熸。衆作起堆阜，自謂形巉巖。五岳拔雲表，下視皆勾尖。鑾輿兩經過，茶具賦再三。從駕司宼公，（香樹先生。）賡和荘以嚴。賤子亦載賡，小言空詹詹。（卷中有兩人之詩。）收卷歸老僧，遇俗毋輕拈。天子今省方，顧䘏于民碞。六龍駐九龍，（惠山本名九龍。）題句應重添。煮泉邀睿賞，續卷增花龕。老我他時來，泉石將幽探。請以土缶聲，韽韽和韶咸。

游龍井寄大宗上人
昔年經過風篁嶺，嶺畔泉飛號龍井。辨才老此交名賢，（東坡。）儒墨何妨歸合併。千年茗荈還留名，塔院閑堂剰荒梗。今來龍井改舊觀，鳥道蟠折升烟巒。樓臺凌空巧結構，金碧照耀青雲端。遍捜山骨堆衆皺，曲導泉脉奔驚湍。山花預期開爛漫，卉木亦解同迎鑾。至尊觀海駐清蹕，客子差可先遊盤。上人把晤風泉裏，不問頭銜問年齒。茶瓜留客足清歡，障面俗塵俱一洗。對君如對老辨才，顧我慚非蘇學士。相送溪橋日欲斜，虎溪三過笑聲譁。（辨才送東坡至風篁嶺，左右笑曰：「遠公又過虎溪矣。」連此番三重公案。）别時一語君須記，翹望名山龍井茶。

書陳龍川集後
君父大讐不願報，宋高宗罪通於天。孝宗深恥事讎敵，諸臣庸猥圖安便。火燄已熸起餘燄，永康崛起陳龍川。龍川志高見卓爍，帝皇王霸鎔才略。著中興論凡五篇，恢復中原定疆索。天下大勢荆與襄，連属東南控關洛。金人未㩀急徙都，蟠結本根漸開拓。網羅豪傑足兵食，元氣充盈振疲弱。人心既固天心歸，揔在君心奮然作。上書天子黼座驚，牓諸朝堂議勇行。庸臣齷齪巧詆讕，秦檜故智仍盈廷。逮下岸獄肆搒掠，帝恕一死留餘生。後成進士擢第一，對策可匹王龜齡。之官未及溘然逝，此後誰復談中興。披讀遺文神欲動，飛揚之内含哀痛。宵人抗扼天亦摧，梟鳥長鳴斷鳴鳯。杜陵有句移贈之，古来材大難為用。

呈制府尹師次見贈詩扇元韻
座中盎盎四時春，净洗吳閶桃李塵。覆庇還逾萬間厦，謳思遍及兩江人。贈来方曲風常滿，哦罷妃豨句有神。年老門生無以答，頌言惟願永綏民。

簡錢尚書香樹先生次前一首韻
經學紛綸井大春，門庭如水不沾塵。歸田仍晉六卿秩，賜會相偕九老人。乗下澤車閒適體，扶靈壽杖靜怡神。（九老俱賜杖。）泳游平世安耕鑿，歌嘯常先擊壤民。

集王生岡齡停雲齋（時岡齡年五十。）
葵榴正芳葩，高齋集朋軰。座無塵中客，語言脱拘閡。論詩尊風格，看畫别宗派。有客觴主人，年華乍云艾。前路無窮期，祝君盛名位。我亦觴主人，名位身以外。年高不責躬，多壽反為累。老我甞懷慙，君行庶無悔。更有客進言，今日良燕會。身世姑勿談，同遊醉鄉内。把酒復看花，化工滿庭際。萬事付自然，水流與雲在。

賦得踈影橫斜水清淺
清波冷艶兩依因，一片空明逈絶塵。虛白倒流千點雪，昏黄斜漾幾枝春。磵邊蟠屈寒垂照，潭底迷離淡寫真。水月鏡花同幻影，逋仙句裡想風神。

王明君
臨行呼父母，胡地作閼支。首禍歸婁敬，何煩殺畵師。

過某尚書墓
冢旁家比漢淮陰，此日經過寄嘅深。行已或輕三不朽，居官可凛四知金。桓碑中斷文華失，翁仲横眠莽棘侵。何似珍殊塢間墓，（徐昭法枋。）松風傳寫逸民心。

喜逢家椒園歸里
雪中送我分車騎，（去冬送别於開山驛。）湖上逢君卸席帆。陳臬已遷新執法，歸田仍領舊頭銜。主恩未報留餘願，民隱常懷感至諴。有待賜環同往日，（向以建言去官，旋命復。）豈應托命把長鑱。

治黄腸日作
人生戀長年，百年一弹指。擾擾名利塲，昏昬溺金紫。畢竟歸虚無，風吹過馬耳。我生年九十，飯未三遺矢。及身治黄腸，随時可生死。古来真達人，生死兩忘矣。何須荷鍤埋，烏鳶與蝼螘。我未忘形骸，猶然滯成毁。此身非我身，任彼飛光駛。一笑仰高天，空明净無滓。

日本臣高彝書来乞作詩序并呈詩五章文采可觀然華夷界限不應通也却所請而紀其事
文教覃敷被九夷，榑桑使者寄清辭。未聞蠻布弓衣織，敢比雞林國相知。尊奉中朝羾忱悃，章明典禮慎防維。不教筆墨傳荒遠，悵望停雲我所師。（遠夷求文衡山筆墨者，公服朝服見之，不應其請。）

歸愚詩鈔餘集卷六　古今體詩七十九首
題黄尊古五州山圖為郭千里賦
少歲甞登五州山，攀緣自矜腰脚頑。峯顛獨立窮兩目，吳頭楚尾雲漫澷。到今追溯同夢寐，六紀日月奔雙丸。郭家座上山屴崱，畫本恍如舊遊歴。松林匝岸疑百重，樵路侵雲欲千尺。上連天色下江光，一片空明浩無極。誰人寫此大斧劈，虞山畫師獨往客。畫師久矣埋煙巒，流落人間少真跡。君家得此南宗派，堂上名山日盼睞。主人惜畫重家傳，老我披圖感年邁。此生那復重遨遊，對景分明眺五州。往時餘興仍飛動，筋力衰隤氣尚遒。後山指點停笻屐，卧看滄江萬里流。（山後有「卧看滄江」四字，字大丈許。）

遊南徐左氏家園丹谷子留賓欵洽探歷高深并讀諸子投贈詩限寒字為韵皆雅音也予亦依韵成律以貽主人
朱方薖軸蹔盤桓，賓主相諧得静觀。雲際樓開延日月，池邊石甃幻林巒。琳瑯投贈都歸雅，鷗鷺聯盟揔不寒。别後依依計良覿，夢魂應復繞江干。

贈蔣淳含表弟（時年七十。）
我家之祖母，君家之祖姑。再世復締姻，親誼同劉盧。君性莊而和，話言絶嬉戯。凖理料事機，燭照兼數計。行與年俱增，名随實偕重。裕後藉一經，高齋聽絃誦。冉冉屆七旬，禮讓逾恂恂。登堂酌君酒，滿座皆陽春。

其二
憶昔問字時，年華正英少。下筆走風雲，研精探道要。小心謝阮嵇，正論誅羿奡。不逢九方歅，冀野失良驃。晩年辭秋闈，登高發長嘯。游心慕風騷，澹泊入微妙。我時已歸休，相將發同調。衡茆葆天真，歡焉老游釣。

後遊攝山詩
嵗丙子，從制府尹師遊攝山，成詩六章。尹師依韻次和，並呈御覧，皇上亦賜和六章。君和臣詩，前史未聞，誠古今罕有之遭也。今秋九月，重為攝山之遊，逐景盤桓，逐題吟詠，過前此之未經，補前詩之缺略，復得十有二章。小言詹詹，自媿不文，聊以紀載名山，頌揚聖德云爾。
其一　彩虹明鏡
謝朓北樓下，采虹跨明鏡。攝山山徑旁，境地倍名勝。蜿蜒隄並接，空明天倒映。遥嵐互合圍，前路指幽夐。雲散身共閒，波流心與净。遇目揔化機，鳶魚任翔泳。

其二　幽居
山居無弗幽，此間幽之最。淺水靜不波，古木森成兑。石露萬朶雲，嵌空分向背。米顛倘過之，欲拜不勝拜。山禽寂無聲，如入清凉界。梵放偶然聞，枯禪在雲外。

其三　般若臺（下有泉名真珠。）
穠緑罨層臺，臺高俯碧澗。老僧延我入，曲折歴深院。說法窮諸天，照空斷凡願。下掬真珠泉，滴瀝當崕濺。疑坐祝融峯，（般若禪師所居。）恍對茱萸沜。夜静眠繩床，此身如夢幻。

其四　桃花澗
春和放夭桃，峭壁綴艶冶。風過紅雨飛，紛紛亂飄灑。随波下絶壑，廻旋繞蘭若。吞吐随魚戲，文章自天寫。即是武陵源，何煩問津也。

其五　紫峰閣
一峰勢嵯峩，圍抱似屏障。分剨仍聯属，奇巧幻形相。聳峙効地靈，玲瓏斵天匠。古木罅縫生，清流走石上。梯雲上高閣，心目俱一放。紫氣欲撲人，空翠同難状。彷彿函關來，曾否向東望。

其六　玉冠峯
峰頂層而折，取象稱紗帽。聖心嫌俚俗，人爵特衆好。位嗤臧孫竊，品重嚴陵釣。易以玉冠名，舊名為一掃。温潤更縝密，君子德維肖。一峯冠羣峰，天章雲日耀。（旁有御製七言古詩。）

其七　千佛巖
石佛四丈餘，越嶺遇千佛。一佛身化千，千佛心仍一。心心返真如，空洞原無物。而胡楊璉髠，鐫佛穢巖穴。（浙西飛來峯，楊璉真伽鐫佛像千餘，一夕告成。）彼為名山痏，此為渡世筏。過者心地凉，塵氛頓然豁。

其八　九株松（松名御題。）
崖畔攢古松，青青六朝色。樹樹虬龍形，九株尤挺特。圍抱三兩人，仰望望無極。眷注聖主心，嘉名肇寵錫。謂如古大臣，立朝正而直。蔦蘿絶攀緣，鸞鶴同栖息。在廷九老會，凖此為標格。

其九　叠浪崖
名山江海形，巔崕堆衆皺。重重静疑動，層層起還伏。（復。）不聞聲鞺鞳，似覺勢奔驟。往年黄山遊，雲海失巒岫。此日遊棲霞，無雲山欲走。（奏。）樵人踏浪歌，擕擔随猿狖。

其十　萬松臺
受命松獨正，萬松共嚴肅。登臺眺松海，豈數淇園竹。晴天似陰森，夏月失炎燠。延翠入高樓，（御書「延翠」。）几席有餘緑。四山清風來，龍吟滿巖谷。

其十一　白鹿泉
白鹿舊名泉，歲久淤泥滓。搜鑿山髄穿，奔流疾於駛。白龍随白雲，瀠繞離宫裏。逸人品泉脉，皇心念田里。引之到下方，天顏倍有喜。

其十二　最高峯
登山必登巔，衰老力尚努。盤盤身忽高，放眼眺吳楚。俯見大江流，風颿如走馬。（叶。）東望海門潮，西指燕磯滸。六代逓雲烟，南宋鬪龍虎。一氣籠山川，寸心貯今古。名勝那肯忘，後遊興還鼓。他時夢寐中，恍惚遊天姥。

九十詠懷
䱐水東偏老腐儒，生平動履揔迂愚。庭前不長鈎衣棘，樹上唯慙返哺烏。耄耋心空猶稚子，崎嶇步稳亦夷途。邇來無力償文債，門外時聞索舊逋。

其二
壮歲編摩戒燕安，文壇已築又詩壇。鑒衡哲匠明如月，交契同心臭比蘭。馬足争馳防坂折，菊英晚放耐霜寒。酉山秘笈常飜閱，心跡清餘眼界寛。

其三
不受人恩受主恩，桑榆返照似朝暾。遷除卿貳典三禮，掄選文材羾九門。預教追從黄閤老，（文和張公管領上書房課業。）告歸遊釣緑楊村。赤城雲海徐探歴，禪跡仙踪亦討論。

其四
賜糈晉秩卧雲年，入覲仍親黼座前。鶴和自天顔鶴性，（八秩時賜「鶴性松身」額。）詩魔下敕許詩仙。（今年春賜「九袠詩仙」額。）會随九老携笻杖，畊課三農共陌阡。節過履端逢壽日，兒孫綵服戯聯翩。

贈李五峯書家
匹練為筆筆如帚，墨池研磨墨盈斗，滿腹精神運以肘。下手雲垂海欲立，書成虎攫龍疑走。旁觀乍見恠且驚，一時動色齊呿口。張芝張旭推書仙，此法二公未曾有。古人未有今初開，奇人創竪無肧胎，指頭作畫為同儕。贈我壽字長丈許，希夷字外稱驚才。（陳希夷有大「壽」字，係一筆書。）他時青雲之端書扁額，左揮右霍能推排，知君不愁懸空高上凌雲臺。

刈穫
刈穫野田空，郊原入望中。稻孫經雨緑，鴉舅受霜紅。里社看農醉，村舂識歲豐。輸租餘粟米，黽勉築牛宫。

戴生星垣招遊師林讌集賦詩成七言古六首
師林締構四百年，到今古蹟仍天然。一從宸遊涖泉石，萬彙欣榮潤山澤。天章御畫俄頃成，缶鳴雲林失顏色。四方從兹仰師林，山疑增高水增深。

其二
招客遊遨戴安道，時光乍過秋之秒。元精煜爚羅羣英，白髮飄蕭餘一老。主人玉樹臨清風，生平愛客聯雲龍。指點高峰連洞壑，引人漸入烟霞中。

其三
閑雲邀我入空谷，屈折玲瓏透巖腹。乍高忽下下復高，已伏旋升升又伏。從空滴訝玉鍾乳，撲面飛驚白蝙蝠。須臾仰見天日晶，如蟻穿珠通九曲。

其四
出谷陟磴險可捫，諸峯迎客環而屯。一十有二狻貌尊，白松五株離厚坤。龍文石上蟠長根，主賓憩息依雲門。撫松更擷蘅與蓀，靈均靖節同探論。

其五
文章交情揔歸厚，欲賦新詩先飲酒。酒量大小人難同，少者三蕉多千鍾。酒酣下筆走風雨，天外飛來得奇語。座中大呌能通神，狂歌喚起荆蠻民。（倪雲林别字。）

其六
柏堂上人在昔同尋幽，雪泥印爪飛鴻留。今來柏堂久徂謝，飛鴻復與羣龍游。羣龍逵路待騰踔，老我阡術看鋤耰。相逢自頋衰頽矣，眼中之人數諸子。

題顧花橋春在圖
披圖如遇性情真，杖履逍遥自在身。胸次盎然天趣滿，四時一氣揔陽春。

其二
鑄史鎔經日泳游，地山爻象最温柔。行人欲入春風座，認取花橋水閣頭。

雨竹夢中作
灑灑復濛濛，千竿混一叢。湘娥無限泪，并入亂煙中。

過虎邱花衖偶作
緑水園中路，由来朱勔家。子孫遭衆遣，竄伏業栽花。艮岳久成劫，山塘轉鬥華。可能存隙地，留與種桑麻。

山行
亂山合沓緑陰遮，一路紆廻步淺沙。桑眼開餘經雨潤，麥䰅漾處受風斜。嶺頭古寺聲聲磬，天末孤村點點鴉。行到前林尋硯石，（㠛村石可琢硯。）叩門頻問野人家。

讀三國志偶作
連吳拒魏隆中語，遺恨吞吳戚是讐。義勇並亡如虎將，忠貞專仗武鄉侯。出師先定南方亂，垂死還深北伐謀。身願䘮邦逢后主，論成仇國有譙周。

鰉魚
朝来石首滿吳中，玉骨金鱗衆味空。萬里不驚滄海窟，一番又值楝花風。

其二
上方卻貢緣勤䘏，病衲甞新許變通。莫怪老饕先厭飫，凌陰都在葑溪東。（余家前後左右多藏冰所。）

太學古槐既萎復榮作歌
彜倫堂前古槐樹，根株疑從鐵石鑄。老龍鱗爪忽凋枯，四十年無鬼神䕶。一朝兎目重青青，通體復返幽蟉形。行人見者互詫歎，共道荄榦通仙靈。樹本元代許衡植，明英宗朝盛如冪。諸生行禮遮班聯，唯懼儀文舛繩尺。維時司成李時勉，薙取旁枝去昏墨。時勉正直忤王振，讒伐官樹當誅殛。荷校講經語齗齗，呼籲士子三千人。振心惶悸懼激變，令脱囚服還成均。此樹到今五百載，屢閲人代同昏辰。今皇造士重太學，許衡時勉供拔擢。寺人之職唯掃除，不許片言達幃幄。古槐既萎仍敷榮，芔木無情亦知覺。樹木已古還樹人，佇看明廷來鷟鸑。

元祐黨籍碑
宫中殂落女堯舜，元祐改元稱紹聖。羣邪競張紹述名，蔡卞章惇氣豪横。正士竄逐朝堂空，更請斵棺禁子姓。後來并請廢宣仁，人頭畜鳴梟與獍。二惇二蔡相駢聮，京也後起權尤專。端禮門前立碑碣，元祐黨籍窮雕鐫。司馬相公姧黨首，凡百二十均兇頑。人臣不職永昭鍳，為千萬代區忠姦。星變詔令寛黨籍，夜半黄門毁碑石。蔡京厲聲碑可毁，其名不可並湮泐。那知後人三代直，睹兹搨本珍珪璧。諸賢滙萃譜牒同，星斗一天芒四射。石工安民免鐫名，名轉因之留史冊。追原胎禍由熙豐，熙豐柄政惟荆公。桑孔心術託周禮，新法擾亂羣洶洶。元豐末年九宇困，國家未富蒼黎空。惇卞紹述交讒訌，膠膠擾擾同蛆蟲，直至南渡終兵戎。由來聚歛之臣盗臣下，承家開國須明聪，勿教言利之毒流無窮。

賦得一卧滄江驚歲晚
一葉輕裝日下歸，歸来安稳臥苔磯。漁樵仍覓當時友，篋笥還留舊賜衣。黄髮鏡中驚冉冉，玉堂天上夢依依。江湖滿地皆生意，未遣人窺杜德機。

寄袁簡齋同年次其見贈元韻
齪齪休教溷乃公，胷懷夷白想光風。攝山巒嶺家園裏，（即焦弱侯故園，因山開壑，名小棲霞。）曼倩剛方諧語中。學道自能平磈礧，觀空轉復擅明聰。來吳欲訪工詩者，旗鼓誰人角兩雄。

其二
大羅同日賦咸英，鈍拙今慙漢馬卿。會比香山儕九老，班聯詞館憶三生。青鞵布韈供遊覧，漁弟樵兄識姓名。良友傳詩寫方曲，和風披拂不勝情。（以詩扇見遺。）

過張匠門先生舊園
依舊穠陰罨古墻，孝亷船廢小滄桑。庾家故宅幾忘宋，天上文星未改張。藥裹素通羊叔子，（羊祐為蔡雍外孫，匠門外孫顧花橋與余善。）爨桐曾賞蔡中郎。遺編久矣流人世，豈藉名園數辟疆。

夏日汲雲庵即事（相傳鑿井時井中有雲，徐墻東云「地下皆天，宜有雲也」，因以汲雲名庵。）
山川滌滌氣如㷊，古寺深林可避氛。午日蔽餘忘却暑，寒泉汲到揔成雲。井蛇瓶雀留公案，紙帳麻鞵失逸羣。（月輪上人已示寂。）偃臥羲皇通夢寐，起看遥岫挂斜曛。

送喬廣文勉百歸里
以楹為杙兮，翩然来吳。官卑道尊兮，教宗先儒。入座兮春融，滿堂兮清風。卻門人之束腵兮，時飽餐兮青菘。忽有懷兮歛翮，遽陳情兮力穡。長官謂而兮孤清，留作衆人兮矜式。矢年老兮當休，敢自許兮盟閒鷗。

其二
先人兮遺軌，（先人介夫先生以薦舉授銅陵教諭，一載歸。）君繼武兮知止。同孤鶴兮翻飛，辭羣龍兮褰衣。縱棹園兮久離，仍遊釣兮苔磯。弟著書兮綿邈，兄長歸兮商搉。天爵尊兮天倫樂，余顧影兮離羣。江水限兮隔重雲，每北望兮傷神。浥松風之清泠兮，如見夫君。

懷舊詩十三章
其一　陳未齋（浩）
望衡對宇憶當年，會面無勞度陌阡。談藝竟忘前後軰，留賓不論雨晴天。先生之楚懸冰鑑，（時督學湖北。）老我歸吳種石田。何日麤材重請益，蓬茆或許化蘅荃。

其二　田退齋（懋）
嫵媚魏徴今復見，春明十載久相於。人推秉直從天性，帝許還山讀父書。輦下重逢鬚髩改，江干又别鴈魚踈。退齋此日真能退，六鷁徐徐過宋餘。

其三　儲梅夫（麟趾）
同朝心性最和平，勇出仁人見理明。一䟽風雷標正直，四方狐鼠歛縱横。隱之轉遇貪泉爽，東野偏成棘句鳴。知爾愛梅難遠贈，臨風攀折若為情。

其四　阮裴園（學浩）
襆被蕭然返故林，白雲舒卷見胸襟。經傳東魯先生教，蘭采南陔稚子心。杖履並扶荆樹樂，雝喈雙聽鳯雛音。選樓詩卷遥相遺，（與令弟澂園先生選舘閣詩二十卷。）情比清淮共淺深。

其五　馮潛齋（成修）
有恃未能兼有怙，省親奏請越江河。（初生時，考已遠出不歸，奏請省親。）先人宇内無踪影，弟子篇中廢蓼莪。校士文俱金就範，居官門已雀堪羅。知君歸去清於水，應自恬然安樂窩。

其六　顧古湫（鎮）
健筆凌空似爽鳩，遲遲遇合氣偏遒。日邊多士經陶鑄，前代鴻文徧討捜。（選前明詩文二百餘卷。）携屐且賒遊五嶽，築亭已擬號三休。故鄉同譜遥相待，有味蒓鱸及好秋。

其七　邵叔宀（齊燾）
少年詞舘擅清佳，中歲翩然謝玉階。課子塤箎勤雪案，欵賓閨閤拔金釵。流當東海纔堪枕，詩哂西崑却類俳。相約登山看拂水，何時會合著青鞵。

其八　喬劍溪（億）
穠麗新聲並囋嘈，君家風格頗能高。似無味處偏多味，笑反騷餘自合騷。千里相思聯縞帶，（時挾詩来吳與予賞駮。）二難合志樂林臯。（令兄勉伯辭官歸里。）家園縱櫂堪垂釣，不用天池掣巨鼇。

其九　王林屋（愫）
大地山川皆我師，太常遺法此分支。（煙客太常姪，有耳患。）聞塵欲斷憑雙目，妙手將揮費三思。豪貴難求倪瓚畫，朋儕兼得右丞詩。（圖成，得意者必係以詩。）兒郎也授南宗派，略比書家羲獻之。

其十　曹震亭（學詩）
一官禄養慰慈親，和易無煩長吏嗔。弦誦有懷期化俗，山林相約早抽身。文宗庾信工金玉，教被應璩作鳳麟。（弟文埴，庚辰傳臚。應璩，應瑒弟也。應平聲。）料得天都眺雲海，斷凡橋畔倚笻人。

其十一　邵蔚田（嗣宗）
夙昔詞壇重軼羣，於今接席溯榆枌。笑言静挹中和氣，商訂徐披海岳文。吳苑告歸千里雪，燕山望遠萬重雲。嘱君司教宗墳典，净掃皇荂張我軍。（時教習庶吉士。）

其十二　荆䕃南（如棠）
三載詞垣出禁闈，分符能䘏小人依。婁江綏輯强梁遠，沛縣諴和訟獄稀。薦剡有章揚衆母，（大中丞榕門陳公以循吏第一薦。）莪蒿無路報春暉。居憂黎庶咸翹望，終願勤民慰渴饑。

其十三　家椒園（廷芳）
贈爾詩篇詠伐檀，歸休以後寸心安。門風和藹三冬暖，家計冰清六月寒。粤秀衡文曾鼓篋，鰲峰講學更觀瀾。掃除柴棘平夷險，忘却人間行路難。

讀韋左司元微之詩有感
左司少年時，身為三衛郎。報讐快劫奪，留宿邯鄲倡。讀書忽静治，掃地還焚香。為政拊寸心，俸錢媿流亡。詩品晚愈高，直欲追柴桑。元稹始居官，嶽嶽殊懷方。奏論忤中人，貶謫面受傷。而胡倐改節，以詩媚貂璫。官尊身乃賤，赧顔中書堂。韵語亦日卑，妍悦無慨慷。人生判薰蕕，末路嚴周防。長堤穿蟻穴，一决誰能償。百里半九十，斯語毋相忘。

贈汪秀峰
羊腸飽歷識窮通，律素名齋見素風。閲世卉看無患子，忘機鳥並信天翁。才華坌涌緣聦穎，圭角光晶就斵礲。比似汪倫情好在，桃花潭水淺深同。

題王二癡白雲棲圖
地在虞山劍門西，相傳太公望石屋，黄子久栖息於此，後為僧廬，興廢者屢。今蓮公上人修葺居之，名白雲棲。王次峰作畫，余系以詩。
大痴石屋幽棲處，傳是當年尚父廬。一自畫師仙去後，白雲深閉洞門虛。

其二
林壑旋成佛子門，乗除又掃舊巢痕。於今穩作安禪室，面壁常依兩足尊。

其三
披圖指點劍門西，一路松泉徑不迷。寫出白雲終古色，依然仍向石林栖。

其四
二痴雅慕黄公望，畫筆癡情皆我師。六法沈酣捐世味，儘教占斷十分癡。

閲河間獻王傳作
嫚秦焚書典籍㓕，漢文求書半殘缺。伏申老死無完經，後進迷茫失津筏。維時王霸兼措施，德禮刑威孰區别。醇儒對䇿董江都，鼂錯公孫参桀黠。河間散帛求遺書，先秦舊本偏搜括。物歸所好不脛來，六經孔孟書齊出。羾諸内府頒四方，羣仰高天瞻日月。後賢註䟽殊紛綸，賈（逵。）鄭（康成。）諸儒逓傳述。宋儒析理入微芒，千聖一燈永昭掲。濂洛關閩祀文廟，有功聖學窮經術。河間當日不購書，後代何緣親聖哲。况聞獻樂對三雍，文約指明中理窟。從祀還應增獻王，毛公董相堪同列。

輓徐媛詩
媛生時，母夢寒梅一枝堕於庭。性甚孝，生平愛梅，《南樓吟稿》中詠梅詩甚多。殁之日，庭前所蒔梅多凋落，符母夢也。見《家學子徐媛傳》中。
幾生修到比寒梅，琢雪鏤冰不易才。裝閣補亡同束晳，笙詩第一是南陔。

其二
南樓點筆苦沈思，一様蒼茫獨立時。拈出詠梅超逸句，誰嫌渠是女郎詩。

其三
飄然鶴駕謝衡門，仙草從来未有根。庭下梅花也凋落，曉風殘月並招魂。

戲詠白頭公鳥
微禽未老頭先白，不共珍禽入檻籠。飲啄自如無縶縛，白頭公勝黑頭公。

戲詠十姊妹花
名花攢簇㝡昌丰，同氣連枝羡彼穠。合隊五家重合隊，杜陵野老未曾逢。

禽言二章
其一　婆餅焦
婆餅焦，婆腹枵。新婦田中歸，無膳堪烹調，依然炊餅武火燒。武火燒，質堅牢。阿婆難食聲喧呶，新婦涕泣連昏朝。婆餅焦。

其二　姑惡
姑惡姑惡姑不惡，小姑反唇姑怒作。小姑歡欣姑亦樂，博小姑懽奉羮臛。姑不惡。

述感
富者衆之怨，貧者衆所輕。富者祗自豐，罔知忌滿盈。貧者祗自卑，苟賤人嗤憎。所以富與貧，齪齪無令名。吾聞古君子，境異心同清。處富不驕吝，處貧能安貞。彼此地相易，終始無變更。扶桑不逞炎，沍谷不畏冰。天爵賦自天，兩忘枯與榮。俯視人間世，擾擾徒紛爭。

其二
富者重得貴，輿臺冀尊崇。貴者又欲富，挾勢能殷充。兩者共艷羡，經畫輸班工。當其互相索，赫赫張雄風。究之膏遇火，俄頃銷煁烘。回首竟何有，如在煙雲中。陋巷有迂士，不計窮與通。爭敚任龍虎，得失閔雞蟲。坐覺陶頓陋，并哂金張空。矯首盻高天，雲霄有飛鴻。

題蔣玉照復園圖
復園繢圖戊午歲，主賓老少共聯綴。予時訪舊来名園，亦貌儀容坐亭内。冉冉十年歲丁卯，展圖重似遊花島。於今又閲十六春，（癸未。）卷中粉墨常鮮新。唯餘日月走驚電，人事奔波雲變幻。離者旋合合復離，冠裳蘿薜途分岐。往年角丱已強壮，一麾出守須猷為。老我歸休踰耄悼，返顧自覺形神疲。亭中坐者幾不識，轉問旁客斯為誰。主人素位謝縈擾，身世每若游軒羲。與予相逢共尊酒，歌呼嗚嗚拊瓦缶。相期胸次掃垢氛，夢寐中間無愧忸。前途萬事殊茫茫，安分之餘吾何有。卷圖珍重歸畫禪，（借董思翁室名。）不知重来觀畫為何年。

題蔣紹初駐馬看雲圖即送之甘肅
甘州路，凉州路，高高欲上青天去。焉支山，祈連山，猿鳥絶跡誰能攀。蔣生迢遥赴邊鎮，繢圖状山川屈折兼隠磷。停鞭按轡故遲遲，良驥無從顯神駿。半空形裊裊，忽湧兜羅綿。須臾播蕩作雲海，混茫浟湙疑無邊。峰巒動定不一態，勒馬飽看宛然白銀宫闕仙山巔。此地前朝戰爭所，瓦剌番夷闘豺乕。於今九宇輸悃誠，酒泉張掖均樂土。之子萬里遊，利名兩無取。訪舊聯主賓，尋幽寫險阻。嘔心奇句捶鍊成，直擬驚天逗秋雨。興欲盡，歸去来，平羌風物一一收拾囊中回。䟦馬南望天一角，白雲杳渺仿佛逾河淮。遥憶慈闈倚閭望，疾驅急願趨庭階，融融藹藹仍提孩。

題家長潔松壑觀泉照
松風謖謖，流泉淙淙。中有一人坐盤石，虬髯赤足那復修儀容。之子往時走沙漠，萬里曾破千芒屩。浮天無岸泛海南，大魚舉翅如張㠶。珠崕地卑滋毒濕，憑弔瓊儋出而入。險艱遍閲歸去来，婉容事母母氏歡顔開。天倫樂兼山水樂，蒼龍蟠屈其巔高瀉雲濤堆。臯堯峰，鍾吾陰，天籟地籟交清音。此間洗耳還洗心，中藏琴理非鼓琴。何須追随成連刺船去，循陔得暇探高深，願爾靈䑓不擾常愔愔。

荘大中丞滋圃次東坡聚星堂雪詩見示仍白戰體也余亦属和
蒼山獨存松柏葉，天公降康下飛雪。小雪大雪齊應令，節屆大寒霏未絶。野水頻添磵壑膩，空林絫積槎枒折。休巖狐兎隊欲僵，入地蝗蝻種俱滅。中丞關心在民瘼，吐辭健筆鯨堪掣。默會元穹契真宰，匪矜雲錦輕殘纈。吟成劇喜兆有年，又見中庭漾騷屑。浹旬漸成邱阜形，堅凝詎比風花瞥。粗才属和準聚星，湔剷陳言恐勦說。呈之哲匠媿小巫，翹望洪罏鑄頑鐵。

歸愚詩鈔餘集卷七　古今體詩八十三首
歲庚午遊黄山天台越十五年矣夜夢重遊戲作歌記之
昔年遊黄山，獅林絶頂能躋攀。兜羅綿現鋪作海，浮天無岸頓覺峰嶠成湍瀾。昔年遊天台，穿雲直登拜經臺。五更海水忽騰沸，但見紅輪吞吐湧出雲濤堆。於今十五年，筋骸竟頽敗。砌級苦難升，欲進時轉退。扶持顛蹶憑童奴，有似附狼方走狽。生平不盡山水胸，自忖無緣償宿債。宵来夢魂中，意興偏雄豪。赤城與黄海，巾屐重遊遨。涉澗淸泠踏泉石，踰嶺迅疾追猿猱。寒山拾得邀我觀空話禪寂，軒轅容成許我煉藥歸仙曹。我謂兩山尚拘縛，凌空直欲窮寥廓。一心不肯受籠囚，兩大從知是帷幕。雞鳴夢醒留餘聲，猶謂九點烟中尋五嶽。

楊謙山同年焚香掃地圖
退朝息糺紛，闔户慎吾守。縷縷爇都梁，閒閒擕敝帚。

其二
同到大羅天上，歸來各有閒忙。老我搬柴運水，君家掃地焚香。

其三
穿穴殘編似少時，蕭蕭梧竹䕃書帷。畫師傳出天然景，直欲高風替左司。（韋左司焚香掃地而坐。）

漁歌三章題家醒士照
閒身不羡玉堂仙，泛宅苕溪霅水邊。醒時唱，醉時眠，安穩生涯是釣船。

其二
東湖東去小蓬瀛，（地名。）相狎漁師蕩槳行。同鷗夢，濯塵纓，不著羊裘晦姓名。

其三
占斷鳬沙與鶴汀，非夷非惠付沈㝠。携阿對，喚樵青，欸乃聲中過洞庭。

司徒廟古栢歌
司徒廟前四古栢，不知何年生、何年植。銅根石榦鐵作枝，見者驚心動魂魄。一株清，憑空直上干青冥。伯夷之風表高節，霜威凛凛栖神靈。一株奇，奇在通體骨與皮。自根盤盤到顛末，宛然邪幅纒膚肌。一株古，雷火燒餘中朽腐。高空大可藏蛟虬，四面人圍倍参伍。一株怪，天工作意逞狡獪。樛枝到地仍撑空，横榦斜穿向而背。從來樹木重以人，孔明廟栢傳千春。司徒未必漢高密，附會祠祀尊功臣。我来瞻眺三歎息，百年日月同奔輪。閲世有此樹，閲世無此身。人生苟無三不朽，蓬科一例歸泯泯。

入西山作
積雨春山似廪秋，漂摇冷艶那能留。我来擬作羅浮夢，却值名姝欲堕樓。

其二
晴雪飄餘付淺莎，旋看文杏發高柯。錢家磡畔花為業，一路紅雲漾緑波。（磡傍太湖。）

過程自山逸園留飲兼讀其配生香詩草
逸園風物揔天真，把晤清言出世塵。酌醴烹葵咄嗟辦，賣文錢缺也留賓。（亭中對聨有「賣文錢到便留賓」句，特戲及之。）

其二
偕隐名山深復深，唱酬逸韵泛清琴。從知霧閣雲窻畔，並協湘江屈宋心。

積陰
積陰霃霃地蒸菌，霧氣迷漫疑海蜃。豐隆屏翳交乗權，義御無光返輪軫。矜張鼓吹鳴鵂鶹，跳踉橫從看蛙黽。接旬霪潦河流盈，倒灌平田失畦畛。青青菜麥根漸傷，頗類病軀加癮疹。遥聞浚河千萬夫，眠食泥中可憐憫。自慙老耄困書窻，屋漏移床就欄楯。翹望金烏翔半空，不問趙衰與趙盾。方今聖人覆同天，要使萬物無一損。重臣咸願體聖心，披腹告天積誠悃。佇看大地回陽和，天人感應從来近。

木皂
杏花村裏隸人過，木強儀容側弁俄。知爾賢於欒郤後，也同良吏善催科。

其二
疲癃殘疾憐無告，此日奔忙有職司。到處打門謀醉飽，淵明何用拙言辭。

題張商言心鏡圖
明鏡鏡眼前，心鏡鏡千古。治亂與聖狂，瞭如兩日覩。還以心鏡心，默默判否可。（叶。）方寸本太虛，浮雲着何所。無我中洞然，萬端歸有主。磨鏡仍此心，終身念鄒魯。

贈張商言
少歲詞塲得令名，子山兼擅栁耆卿。湘東金管留君處，五色雲霞腕底生。

其二
曉風殘月短長亭，數徧吳山魯岫青。過岱直須登日觀，紅輪飽看湧東溟。（時將之山左。）

閲温體仁傳
烏程作相後，險刻媚深宫。賢路一人斷，君心八載蒙。（共相八年。）生前戕國脉，死後諡文忠。今厠姦臣傳，千秋秉至公。

歸舟一路所見
孤舟行不繫，空負栁依依。紅過化人域，香來釀酒扉。秧齊覘土潤，麥刈療農饑。指點家園近，微茫認釣磯。

賦得誰家新燕啄春泥
社燕更番到野塘，春膏潤處掠偏忙。頻穿穠緑勞纎觜，徐遣殘紅上畫梁。牖淺不須桑土葺，巢融猶帶落花香。主家可否烏衣巷，似弔興衰訴夕陽。

病起雜興
病餘乍起仗扶藜，平視桑榆夕照西。半世日中飛野馬，一身甕裏綴醯雞。書多疑義思亡友，語少同心憶故妻。識得萬緣歸寂寞，不齊物理本來齊。

其二
靜媿停雲淡媿僧，鏡中面目自堪憎。齒無略似盧仝婢，耳障還疑黄霸丞。六月貯冰心共冷，三年蓄艾病偏仍。遠人苦索新詞句，勉使蟲蛇入剡藤。（時有索詩并書者。）

其三
偃仰蝸廬衰病時，拂塵滌硯强支持。一杯濁酒養生主，半卷殘書來夢兒。壮恥虚名同水涸，老堅拙性怕冰澌。何妨事事居人後，此意生徒未遣知。

其四
江村高卧免勞形，飽看溪山眼倍青。五字未能詩換骨，四家還慕畫通靈。（元四大家中已得倪、黄二幅。）難酬聖主陳天保，聊為鄉鄰講孝經。只恐殘年未聞道，没寧存順媿西銘。

贈寫真陸星三
爾胡不寫褒公與鄂公，凌烟高閣標英風。爾胡不寫羡門與安期，大四海上同遨嬉。爾胡不寫石崇與王愷，錦幛珊瑚鬬財賄。區區偏寫歸愚叟，六虱中有斯人不。胸無一物湛苦吟，享以千金實敝帚。年來軀體傷龍鍾，目暗耳聾面梨耉。寫真且莫全形神，恐使旁觀嗤老醜。雨笠煙簑及好春，東阡南術課鋤芸。能安下潠陶潛業，不惹西風庾亮塵。寫余擊壤偕田父，同作堯天耕鑿人。

病餘
耄年病體強扶持，方寸粗安便當醫。閒裏尋忙種花藥，動中得静夢黄羲。山光欲活同人玩，書味難名偶自知。物我恬熙歸造化，太空不受本無私。

閒中
閒中聞見日紛歧，擾擾膠膠付五噫。細閲顛當成網處，靜看蝜蝂上墻時。海枯乍息千層浪，柯爛纔終一局棋。心似碧空無點翳，羊腸蛇退亦平夷。

書劍南詩稿後
杜陵詠收京，眼見安史滅。放翁志復讐，欲飲金人血。八年奉檄梁益間，冒雪射虎来南山。出師二表感前軌，輪囷肝膽思追攀。夢中上馬能殺賊，赤手奪得松亭關。那知淹留虚左券，改調東南成浪漫。適興惟探山水窟，入朝肯伍麒麟楦。冉冉鬂毛無可白，達觀轉覺身為患。病體追思卷白波，彌留還望恢赤縣。六十年間萬首詩，杜陵風格是師資。兩公莫作詩人看，大義公忠並属之。

其二
劒南詩草多復多，中間豈無複與譌。後人嗤點太容易，以杖數闔傷繁苛。（朱竹垞太史。）名篇堆積若蓬葆，得精遺粗貴檢校。忘身報國表孤忠，切理厭心聞大道。来讀晦庵新著書，（放翁句。）盛氣豪情期一掃。醉猶温克夢齋荘，外物不移仁義飽。（放翁詩中語意。）杜韓後勁眉山公，詩筆回斡分天功，一爐鎔冶金銀銅。異世誰人許接武，劍南老子堪追踪。仙才學力各分擅，曲則異矣功歸同。宗唐祧宋非吾事，繼續東坡有放翁。

食蜜浸荔支因憶往年賜荔事成二斷句
側生蜜漬自炎方，玉質依然失味香。因憶東坡遭謗日，轉因貶竄得親甞。

其二
丹荔當年貢七閩，盆中采摘賜甞新。擎歸二顆争傳看，共道天家厚老臣。（時賜諸王二顆，餘皆一顆。德潛以假歸還朝，亦賜二顆，盖特恩也。）

又病
詩病多於馬，我病多於詩。耄年如枯木，病又摧其枝。縱遇李八百，恐亦難毉治。庶幾空寸心，無思自無為。絶物既未能，清淨知何時。委順還虚無，怡然静竢之。

陳礪庭同年南歸来晤
十載陳留遠俗塵，歸来魚鳥亦相親。敢辤能吏為循吏，不棄陳人念故人。筐篋盡除仍樸學，炎歊相對似陽春。他時更結枌榆社，知水仁山共有鄰。

書錢彦仲同年詩草後
翩然辭禄賦旋歸，寄示新編墨乍晞。古體不難歌競病，樂章直欲擬妃豨。烹鮮力瘁蘓窮轍，愛日心枯失晚暉。（本為養母辭官歸里，䘮親，幾於滅性。）愁苦語多歡樂少，咀唫我亦起歔欷。

瀆川歸舟即目
雲山平遠斷還連，路入清谿散術阡。收網漁翁沽白小，持鹽隣嫗聘烏圓。（俗諺以鹽換猫曰聘。）三家村口仍聨社，萬斗渠中盡藝田。無象太平誰繢出，秧歌聲裏樂豐年。

咏史
紛紛猿鶴與蟲沙，漢末唐衰付歎嗟。標榜過高成黨錮，驅除不密禍邦家。為傭樹屋方離患，以杞包瓜可去邪。披讀史書占易象，和平中正協亨嘉。

題觀朝槿圖
朝看紛紛開，暮看紛紛落。朝開暮落落復開，畢竟浮榮歸寂寞。主人習静山中去，霧壑雲巖不知處。飽聽澗水與松風，日夕清冷淡塵慮。炙手鄭楊段薛家，向榮自許無垠涯。江河倘作西流水，世途自合趨穠華。君請看，木槿花。

觀捕魚
設網提綱密捕魚，鸕鶿更放滿河渠。何如留取鯤鯢種，更待他年五寸餘。

覧平凖書
平凖功名世共沿，紛紜體國各争先。銅山料得君家有，可向天公買少年。

田家四時辭
杏花着雨半村開，隴畔聲聲布穀催。父老連年輸税早，料無縣隸打門來。

其二
炎天耘耨困耆童，田水如湯急赴工。七月詩篇無此景，故應寫出補豳風。

其三
蟊賊盲風兩不傷，四郊共送稻花香。償租還可藏餘粒，轉憶前年饜粃糠。

其四
無煩隣女夜舂寒，户戶盤匜勸飽餐。社鼓散餘田父醉，扶歸更飲合家歡。（吴俗，大小除宴飲，名「合家歡」。）

自咎
蹇步聊乗下澤車，衰年客感未全除。言多散漫周防懈，夢少齋荘功力踈。孤負歲華儕衛武，緬懷風樹泣臯魚。朋交近寄童時課，有媿青燈誦習初。（客有寄余少時會課文者。）

閲晉書暨南北史作
女禍從古盛，司馬氏尤烈。賈充女為后，媱暴無比埒。毒弑太后楊，父駿首領絶。旋殺太子遹，黨惡助姦黠。惠帝任拘攣，衆憤那可閼。起兵趙王倫，誅后斷蠆蝎。八王互吞屠，骨肉無苟活。内變既舛常，外宼自竊發。劉淵擾中華，群胡亂如髮。天子服青衣，帝后事獫羯。界分南北朝，六代共争奪。拓跋魏較賢，餘俱嗜誅殺。天地何無情，江山日流血。大單于為始，宇文贇為末。二百八十年，豆分而瓜裂。揆厥禍所由，一女肆顛譎。兵戈起掖廷，仿佛宗周烕。易象占家人，順巽利貞吉。家正天下正，威如匪剛决。讀史凖卦爻，永以樹圭臬。

張魏公
殺曲端，薦秦檜。富平失，符離敗。末路殉國矢復讐，功罪紛綸一身備。南軒令子儒者宗，溯源厥考德與功，行狀萬言表公忠。誰作文，朱徽公。

韓蘄王墓
硯山山下蘄王墓，秪有墓門無宰樹。穴旁祔葬六夫人，一門忠義英靈聚。嵬峩佐命定勳碑，代遠不磨鬼神䕶。維王生值昏庸朝，誓雪國恥心堅牢。剪除苗傅安帝位，帝書忠勇褒功高。金人趨江覘形勢，江畔伏兵潛布置。鼓聲乍動廟兵出，三騎竄亡禽二騎。（軍令：江中鼓響，岸兵先入廟，兵旋出。金人五騎來窺廟，兵聞鼓先出，止獲二騎，兀术墜馬，跳而免。）兀术轉戰欲渡江，邀擊江中擄其壻。鐵綆拽船虜勢窮，使船如馬南軍雄。八千卒拒十萬衆，金人不復窺江東。宣撫兩淮兵力勁，鏖戰大儀出奇陣。中興武功誰與匹，惟有岳侯並忠藎。和議甘成寵賊臣，金牌速召岳家軍。功廢十年地俱䘮，獄成三字天為昏。九宇英雄盡解體，一人明哲聊全身。閉口不言當世事，西湖跨蹇同齊民。縱酒酣嬉病而死，名山窀穸藏煙雲。即今饗祀久湮缺，榛莽半鄰狐兎穴。道旁過者竦形神，遥望穹碑重英烈。縱令碑毁邱阜平，名姓中天光日月。棲霞古墓向南枝，兩地神眀共昭掲。君請看，秦家穢冢石城邊，穢德彌天不見天。何須兵馬遺溲溺，遺臭千年更萬年。

郭月巖前軰寄示詩稿并贈詩六斷句作此奉答
披卷如聞焦尾琴，體兼鐘鼎與山林。縱餘金玉雕鐫語，揔協雲嵐韶濩音。

其二
前軰風流愛景光，林園養靜壽而康。憐予後進如同學，量校年華長十霜。

其三
病軀乍起辱相存，粔籹家鳬餉蓽門。不遣白衣来送酒，知予斷飲棄匏尊。

其四
塗抹麄才浪得名，未聞雅奏韻和平。知公繡出鴛鴦好，可許金針付後生。

聞蛩
鶴警聽初罷，幽蛩又續鳴。報寒依四壁，弔月到三更。唐魏風雖改，夷商氣自清。感秋思覓句，和我苦吟聲。

過澗上草堂懷俟齋先生
草堂岑寂四無鄰，舊結衡茆養性真。共信臺佟漢遺老，翻憐嵇紹晉忠臣。心中有史應沈井，畫裏無塵不着人。此日擕笻訪薖軸，沙泉還復漾清淪。

任同知新祠
明嘉靖中，倭宼南侵，所過殘破。任環為蘇州同知，與力戰，身幾危。時有難民萬餘来奔，開城全活之。後屢斬級立戰功。詳見《曹邦輔附傳》中。倭滅後，吳中祠祀久為二氏占。今擇地鼎新，仍春秋祀，見人心之公也。作詩紀之。
瘦同知涖吳中日，倭宼兵戈力獨當。身受三創拚决戰，城留萬衆活逋亡。荒祠鳩踞棲龍象，新宇鳬趨爇版香。寄語分符司牧者，䘏民捍患是官方。

傷足口號
傷足難瘳並子春，下堂蹉跌過三旬。一身痛楚猶堪忍，行殆惟慙辱二親。

其二
拊摩不寐恨更長，鼠耗燈殘夜未央。眄望曙光猶望赦，寒雞初唱月如霜。

其三
一體傷餘四體困，屈伸轉側揔艱辛。初無蜀漢春秋筆，也使旁人喚半人。

其四
獗不能行走且僵，病夫同病強扶將。荘生漫說雞三足，兩足偏教一足傷。

其五
入朝久合擕笻杖，自恃平安忽受侵。此後倘能還舊質，敢忘履薄與臨深。

題練塘圖（陳煥畫。）
練塘風物吾曾領，讀畫如逢舊釣磯。老樹綴花偏有韵，閒鷗入夢自無機。山容缺藉雲來補，水勢高疑岸失圍。一葉輕帆訪遺逸，蒼葭何處掩柴扉。（煥自題訪笏林丈。）

偶述
胡椒八百斛，珊瑚三尺株。多財賈大禍，千古笑其愚。胡来蚩蚩厮養卒，乗罅一朝穿利窟。邯鄲來嫁有名倡，垣窌常充不祥物。道旁嘖嘖羡餘風，謂是錚錚鐵中傑。俄然天上麗刑章，灰燼家園成一吷。吁嗟乎，此曹顧財不顧身。士人只合甘淸貧，安樂窩中無限春。

答竹谿諸詩人
詩教閲古今，温厚歸一揆。詩何嘗愚人，詩人自愚耳。苟且就淺夷，黄茅與白葦。鬪異矜幻荒，蛇神兼牛鬼。詩壇日以盈，誰歟究宗旨。吳江竹谿社，（同川袁子質中招同志諸人，每季課詩于較書巢。）俊才並有斐。炎月結詩課，角藝執鞭弭。我時移扁舟，荷風送涯涘。来過校書巢，遠香散棐几。入座禮讓餘，披讀古今體。性真驅氛埃，清風掃糠粃。諸君轉降心，退焉就條理。贈我新詩篇，願言侍杖履。謂我識途馬，舊本疾於駛。今雖伏槽櫪，猶堪越槍壘。發蹤指前途，導引走千里。我為諸君言，識昧緣暮齒。初無誘進方，惟期遵舊軌。靈明為之輿，紀律為之軹。驂靳藉文華，運轉憑驅使。盎然流神韵，粹然協宫徵。功深不計功，温厚諧正始。諸君各努力，老我行休矣。

箜篌引
驚濤半空立，顛風當斷渡。何来野叟欲渡河，小婦挽之那能住。飢蛟方伺人，翁乃果其腹。婦彈箜篌，哀歌當哭。旁人聽之，傷心慘目。人知渡河翁䘮身，詎知無形之河常陷人。一朝忽失足，性真日淪汩。茫茫名利塲，四方上下肆奔突。到頭沈䘮狂瀾中，賸有敗名為口實。閨中亦鼓廿五絃，聞者嬉笑誰哀憐。

病中偶憶史事口號五章
獻帝拘幽帝業虚，遠藩奉表帝劉虞。（虞亦帝室之胄，為幽州牧，有仁政，青、徐士庶歸者百萬。袁紹、韓馥奉表稱帝，虞責諸人大義。）堅辭欲避匈奴去，忠藎偏遭賊瓚誅。（為公孫瓉所殺。）

其二
武曌改唐諸武盛，獨餘攸緒謝朝纓。携妻並入空山老，腥穢樷中冰雪清。（屢召不受，宫妻即武后女更難。）

其三
陳橋兵變事從容，禪詔徐徐出袖中。五代史成歐永叔，未聞直筆表韓通。

其四
齊黄横議削籓封，燕邸兵強計畫窮。瓜蔓並抄功罪異，難同練鐵並稱忠。（齊黄未路，罪更在奔竄。）

其五
馬阮人頭而畜鳴，惟漁聲色戮忠貞。天心東眷開昌運，不禦神兵禦左兵。

書白司馬琵琶引後
江州司馬遭遷謫，聽罷琵琶淚欲枯。爾日蒼生未寧靖，儲將痛哭比唐衢。

不寐感懷
足傷逾兩月，入夜㝡孤清。人靖鼠羣嘯，天寒雞失鳴。循名慙未實，祛過檢偏盈。病體何時减，春和或許輕。

贈顧花橋
藝苑相於五十年，吳中耆舊未能先。選騷意度鎔無迹，遷固丰裁握有權。共信㫩和歸杖履，并教都養脱蹄筌。兒曹也復傳家學，雨露行看潤海壖。

題王受南小照
其一　玉山文讌
往嵗論文金粟田，（相傳頋仲瑛讀書處。）友朋師弟聚聨綿。於今圖畫重相見，雲散風流四十年。

其二　秦淮移棹
秦淮秋漲水平鋪，長板橋邊問酒罏。自别省闈空想望，燈船仍到石城無。

其三　潼關曉度
潼關天險勢崔峞，四扇門中輕騎來。空際河聲連嶽色，心胸眼界萬重開。

其四　曲江春眺
杏林猶見幾株紅，唐代題名一掃空。直上慈恩高塔望，秦關百二亂雲中。

其五　龍門觀瀑
飛流萬斛下龍門，曲折成河到海渾。人世並疑天際落，何須絶頂上崑崙。

其六　榆林觀獵
榆塞相逢校獵徒，風毛雨血灑平蕪。漁陽吾侍天家狩，（乙丑春從駕觀獵。）圍合中藏八陣圖。

其七　棧道秋風
蜀棧盤盤欲上天，狂飈鼓動落烏鳶。殷勤將事忘夷險，來徃均如度陌阡。

其八　㶚橋餞送
西土参軍十八年，歸途餞送灞橋邊。清風明月俱將去，劉寵無須撿大錢。

甲申除夕
四序除餘病尚淹，青燈枯坐類瞿曇。此身剰有筋皮骨，明日居然九十三。學道半塗年力邁，迎鑾近地聖恩覃。（旨諭迎駕在常州。）潭山斗柄梅開日，可飲清香住草庵。

歸愚詩鈔餘集卷八　古今體詩七十一首
正月二日小讌歸愚齋諸君有詩余亦繼作
元辰乍過氣晴眀，聊簇辛盤聚友生。揖讓雍容賓有禮，景光韶麗雨無正。秪談風月成佳會，不寫牢愁信善鳴。計日羣才逢召試，欣看鳯羽集蓬瀛。（時座中友有應召試者。）

題劉源（字伴院，國初人。）凌烟功臣圖
曹霸曾貌凌煙閣上諸功臣，二十四人各有神。此畫世遠久磨滅，秪餘杜陵詩句留其真。於今復見劉源筆，願續古賢望堂室。滿紙生氣氣絶塵，宛是唐家舊人物。長孫柄國傳憂勞，鄭公嫵媚容能描。永興德藝備五絶，正直和藹看風標。其餘猛將彪而弸，長戈大㦸千人英。倘遇強敵身逾輕，疾疑天馬鷙比鷹。中有一將尤錚錚，鬚髮半白顔猶赬，袒衣徧露刀箭傷損人皆驚。知是鄂公被謗後，一雪晚年欲反之惡聲。曹將軍畫幾步武，畵院衆人首俱俯。劉源畫名許聖祖，此圖傳觀出天府。當時世祖定鼎多從龍，蕭曹絳灌来沛豐。運籌决筞幃幄中，忘身酣戰成奇功。源乎源乎爾與諸公出入金華殿，可曾一一下筆開生面。

漁
志不在得魚，得魚亦不賣。人超夷惠間，興寄烟波外。

樵
嶺兼野猱升，斫取自然利。終日無機心，險夷揔一視。

耕
婦女勤餉饁，彊以同聽命。和風滿溝塍，夏畦未為病。

牧
牧牛牛自肥，肥在節勞逸。勿令牧牛人，獨得惠養術。

梅影
月上西墻横瘦影，翛然畫出景森沉。微微似帶冰霜氣，淡淡還涵天地心。翠羽飛尋難着迹，美人入夢暫留陰。老夫欲折無從折，白髮盈頭那許簮。

春草
紅紫禁寒藟乍萌，如袍青草已敷榮。托根不喜依城市，抽葉何妨近芷蘅。霞外遥看生意滿，雨餘入望淡煙横。康成書帶非他族，道趣相關無限情。

泊舟白家橋雨雪中迎駕
雪點寒梅雨灑塵，迎鑾小艇泊河濵。遲洄水次雲凝棹，沾濕花間香惹身。臣病未嫺三跪禮，天言有喜十分春。從兹南服承恩渥，霡霂融餘萬彙新。

奉勅再詠攝山十二景仍次前韻
其一　采虹明鏡
名山先得水，旋環儼眀鏡。不須架雙橋，已奪北樓勝。長隄界飛虹，霞光兩分映。移步境漸深，梯巖匪遼夐。憑兹山水清，一洗障礙净。中心有鳶魚，觸目皆飛泳。

其二　幽居
烟霞能笑人，此地煙霞㝡。幽幽二水合，取象比重兌。叠石安雲巖，兩冺觸與背。古木石罅蟠，枝條勿剪拜。明知僧紹域，忘却龍潭界。久憇不忍離，超然塵劫外。

其三　般若臺
老僧住高臺，臺下繞碧澗。同人話箭鋒，道着許分院。繄余本鈍根，空抱人天願。觀水未探源，一勺亦旁濺。想象祝融師，坐卧冰崖沜。（祝融般若師。）了兹般若緣，萬境歸夢幻。

其四　桃花澗
春雨本無色，著樹染穠冶。深山空翠盈，夭桃忽飄灑。紅雨逐波流，空眀真般若。無文乃有文，悠然我心寫。試問諸陶潛，同寓言否也。

其五　紫光閣
傑閣雲滿梯，對面石為障。廻抱如屏風，界畫露形相。奇巧成自天，鏤斵不待匠。鑾輅幸南服，幾餘臨閣上。清泉穿石鳴，古樹交花放。紫氣從東来，光華慶雲狀。聖人明四目，千里憑一望。

其六　玉冠峯
管寧蹈東海，所帶惟白帽。後人重烏紗，石名從衆好。（名紗帽峯。）實德庶不刊，虚聲徒強釣。帝易玉冠峰，鄙見落葉掃。圭璧比衛武，人與玉維肖。令名傳無窮，光遠真有耀。

其七　千佛巖
越嶺遇層崕，崖上鐫千佛。一人懷一心，千佛心則一。是佛即是心，心心惟濟物。濟物與物忘，無須坐巖穴。迷津滿塵寰，何處求寳筏。有相非相間，領取心披豁。

其八　九株松
山多齊梁松，取幹不取色。九株尤瑰奇，如逢百夫特。圍抱剰有餘，参天渺難極。聖人兩詠之，典重自申錫。秉性得中正，立體挺孤直。散材避成林，衆鳥不敢息。比似盛世臣，弼諧壽平格。

其九　叠浪崖
昌黎詠南山，山石瘦兼皺。攝山重沓堆，似起而忽伏。鵬怒仍歛翼，馬逸復廻驟。宛宛濤浪紋，變此穹谷岫。疑是愚公術，移山使之走。動静無定形，轉恐驚猱狖。

其十　萬松臺
衆木取敷榮，長松貴整肅。九株俯萬株，萬株俯叢竹。未秋疑先秋，時燠每忘燠。延緣上高臺，鬚眉頓然緑。尋幽客少過，濃雲滿虚谷。

其十一　白鹿泉
良工認山脉，剔泉去浮滓。白鹿分真珠，（亦泉名。）一往奔清駛。惜如高隠人，潛藏重崖裏。帝心欲引導，流注下郊里。歲歲潤原田，君民大歡喜。

其十二　最高峰
從狩升層崕，無力亦須努。置身㝡上巔，下視皆平楚。至尊如履平，命停輿與馬。（叶。）長江萬里流，四望徧島滸。文武左右侍，風雲從龍虎。蕩平撫當今，戰争弔往古。微臣才力弱，詎敢懸枹鼓。賡歌達仙都，為仗西池姥。

奉勅再詠焦山古鼎仍次前韻
京江南岸山如屯，江心金焦比弟昆。海門東去渺無極，直欲包乾而括坤。焦山古碑銘瘞鶴，舊書磨滅形空存。惟餘古鼎紀周代，寳座不用龜趺蹲。質分砂丹雜瓜緑，神留月魄兼冰䰟。周文周宣争剖析，轉同刻舟求劍痕。往年過此曾載筆，自慙詹詹誠小言。雪泥鴻爪偶疥壁，山樵野牧俱摩捫。至尊停鑾一揮灑，大如環海高崑崙。後人那敢重吐燄，布皷詎合来雷門。廻視新城二王作，（士禄銓曹、士正司寇皆有古詩。）小水傍海波流渾。遂令維摩方丈室，光耀重比天蓉園。方今翠華復經此，春分星鳥明深昏。仍前盤屈押強韻，皷鐘合樂聲於論。氣象萬千揔可攝，雲夢八九何妨吞。維時寳鼎發光怪，江光擁䕶烟雲奔。况逢天藻耀九宇，龍文鳯翽瞻重閽。

清明日讀楚辭作
病體纒綿勢莫支，兼旬風雨正愁時。一百六日過寒食，二十五篇披楚辭。乍聽餳簫童稚集，長吟山鬼士林悲。鄰家聞奏旗亭曲，新火光陰寫艷思。

彭亦武園居
編籬剪棘庾園成，卉木無機適性情。新放小紅低抱蝶，舊存穠緑暗巢鶯。堤通示浦宜栽葑，（吳王時，東南門名示浦，後易葑門。）水接滄浪便濯纓。荘惠之間聊寄興，利名以外樂平生。

宋慤亭園居
舘面南城谷枕涯，文園不落洛陽街。詞分古本珍金縷，花記先開篆玉牌。引棹入門池比鏡，（引河水從橋下入門，可以移棹。）留賓劇飲酒如淮。蘐庭春永宜男（草名。）茁，敦敘天倫樂事偕。

王方九園居
傍水誅茆坡壠平，平章品物亦勳名。養魚自許知魚樂，種菊何妨餐菊英。俗慮本無無用滌，生機富有有誰争。鄰園主入紅塵去，未便淸流更濯纓。

食櫻桃作
包山野客餉朱櫻，并起甞新感舊情。膈冷不妨資内熱，年衰尤覺助神清。匀圓追憶嚴親賜，傾寫遥傳京口城。（余素愛櫻，時舘於京江，嚴親遠寄。）此日孤生念前事，餐餘惟有涕從横。

袁鼎上新娶旋别數載不歸因作新婚别詩同杜題不同杜意
季女初歸作苦妻，匆忙言别又歌驪。辛壬癸甲身旋出，南北東西路不齊。燕子梁間聞短歎，花枝樓上笑單栖。雷聲隐隱車聲似，果否蕭郎歸馬嘶。

題家㘭堂觀生小照
觀我生，觀民生，所貴克己心和平。此心欿然不自滿，民之渭涇己渭涇。東田歷政粤黔楚，邇年又蒞江之滸。民風土俗分剛柔，到處窮檐無失所。於今帝命仍楚南，陳時臬事君能戡。觀我觀民兩无咎，要使中正兼慈嚴。披圖如浥太和氣，卉木流泉搃生意。

題李漪亭照
出處分兩途，行藏實一揆。結念樂煙波，縈情戀符璽。膠固終其身，孔顏之所鄙。吾友陳臬事，欽恤寸心裏。刑期協于中，燕息無刻晷。政靖偶蕭閒，興趣寄山水。天機活潑餘，何處留塵滓。畫師解其意，點筆脱金紫。峭壁瀉流泉，秋林入杖履。随意采荃蘅，忘却宰官矣。他時任封疆，責重在寧敉。神游五岳間，九宇落眼底。妙手更傳神，栖情到無始。

姜念劬琴鶴歸舟圖
棄官輕一葉，短棹泛閒身。楚澤煙波遠，吳山𤠔鳥親。三生石上話，九老會中人。（歸與九老會。）自得衡茅趣，相期善養真。

其二
鶴飛天末去，琴暫案間留。地隔宣城隴，神依諫草樓。家聲承四世，樂意寓三休。圖寫歸舟景，還從景外求。

題毛士尊遺照
孝笋不逢慈竹䕶，半竿那許上凌霄。緑垂風折人同殞，魂散惟聞少婦招。

其二
嫠婦持家那可持，無田艱食又無兒。常瞻遺挂聲幽咽，揔是哀猿腸斷時。

題朱蓉溪待漏圖
述職趋金闕，宫壺漏未殘。玉珂晨騎列，銀燭曉光寒。民隱諳艱苦，封章上治安。回車猶戀戀，翹望五雲端。

朝罷圖
朝罷花林遠，初陽露欲晞。徐徐收玉策，欵欵換宫衣。蘭茁家兒戲，桃夭素女依。功成歸故里，来往釣魚磯。

病體
病體空齋坐，兼旬正面墻。形儕習鑿齒，碑薄段文昌。（時温《平淮西碑》。）架上書千牘，園中八百桑。永懷無一遂，老去揔茫茫。

愁
春日逢霖潦，炎天又旱乾。時聞米價貴，那許寸心安。况值強梁軰，常探黑白丸。大臣勤剿撫，應已奏金鑾。

漢宫詞
秋風停扇時宜退，内苑逢熊身獨當。漢室不應滋禍水，燕飛那得入昭陽。

唐宫詞
寵愛三千并一身，他生海外許相親。江妃此日無梳洗，况是上陽白髮人。

漁陽鼙鼓
漁陽鼙鼓震如雷，合隊楊家宴乍回。飛騎紅塵馳告急，宫中猶認荔支來。

古意
往歲辭家楊栁青，兩年西北任飄零。南歸書到人東去，風裏楊花又化萍。

蘓李泣别圖
少卿相送子卿還，南望迢迢入漢關。賸有交情難忘却，涕零不是念家山。

其二
旄節摧頽仍自持，塞垣客餞涕漣洏。漢臣亦有悽然處，此後從無會面時。

其三
故友分飛類轉蓬，歸来皓首已稱翁。茂陵經過應垂淚，玉露金盤望裏空。

李高士客山飯牛遺照
飯牛栁下飽青莎，牛與人同戀澗阿。不用之齊更之楚，何須扣角起商歌。

其二
君携隴畔驅牛筞，我泛溪頭放鴨船。披畫追尋少年事，南皮聚散渺雲烟。（予與客山定交，年止三十。）

戲為捉搦曲
吳王宫中開雙井，虎邱巗前下雙綆。女兒在家枕（去。）孤枕，胡弗早嫁合雙影。

其二
世間那有苦甘蔗，女兒哭泣緣出嫁。喜心翻倒淚欲瀉，閨閤中人同五霸。

秋晚
山低去鳥路，人聚晚霞天。一水明殘照，孤村上暮煙。牛羊歸斷阪，鳬雁集平田。舉目天然畫，松年未易傳。（劉松年自謂最工晚景。）

梅
冰肌澹澹凝清霰，鐵骨稜稜卧野雲。國士無雙許持贈，名山孑立有誰羣。

蘭
不随薺麥茂幽林，種避當門免見侵。人世何妨無采佩，已邀尼父賞貞心。

菊
樷桂零餘吐晚香，籬邊相遇即柴桑。絶無穠冶人争重，只為柔枝耐得霜。

竹
千个放稍能却暑，一生抱節更虚中。北窻相對靖無事，消盡閒心付太空。

吏胥
吏胥如虎狼，秉性在吞噬。遇虎狼可逃，遇吏胥難避。狰獰奉官符，到處肆怒奰。雞狗不得寧，全家受鋒刺。無計鬻兒女，聊以供飽醉。牽累及里鄰，拘縶同嬉戯。虎狼不能飛，此更添兩翅。虎狼不成羣，此更千百軰。官能吏亦能，如指臂使噐。誰云是虎狼，快比千里驥。民俗漸凋傷，天心自仁愛。騶虞得天心，仁風被草萊。不須用殄戮，久久化醜類。虎狼亦回心，共慶民攸塈。

老境
九十三年序屢更，倩人扶侍似孩嬰。耐貧自信能安素，多病天教學養生。耳患對賓添咥笑，心枯走筆類荒傖。故交漸次歸零落，歎逝臨風涕泗横。

其二
難將蔗境擬頽齡，坐卧無時失静寧。聽世務迷南北戒，（唐一行分天下為南北二戒。）下堂堦歴短長亭。漫云方寸歸夷白，自笑詩篇付殺青。（歲鎸一卷。）取暖晴窻動憐閔，凍蠅點點困疎櫺。

庚申歲泊舟燕子磯遇默默上人云夜夢客入寺即君之儀容前緣也属寫贈言因題二語贈之時默默年九十有三詢其名云興洞歲辛未皇上南廵興洞迎駕江干上賜以詩時年一百有四矣後消息杳然夜上人入夢未知生存與否因成是詩
燕子磯頭逢老衲，桫欏樹下話前緣。翳予素體無言教，知爾能參不語禪。天子賜詩褒佛子，地仙得壽奉金仙。宵来夢寐重相遇，遥望江雲意惘然。

廣南士人述惠仲孺學士督學始末因系以詩
文驅積弊崇根柢，節礪炎方首㓗清。為整官常因下石，（有藩司某欲抗行，學士奉勅抑之，其人晉卿貳，因誣奏。）尚餘人色且修城。羣經䟽解垂彝訓，多士孫曾徧誦聲。配食韓山同趙德，薦馨只合采荃蘅。

戈氏洋松歌（主人南屏有詩。）
戈氏庭前海雲聚，下有東洋一松樹。寸寸節節生横枝，翠潤疑承雨初澍。島酋移上蜑人船，萬里天風鬼神助。途長物少價直昂，得者快如得玉璐。衆為主人言，中邦罕此奇秀株。岳麓雙松久焦枯，泰山五大夫松安在乎，峨眉頂上萬年不長之松存畫圖。此松榑桑旭日常照耀，根堅幹挺珍中都。我為主人言，所見短而淺，大夏偉觀未掛眼。攝山山半萬樹松，九株雄長如羣龍。兩人合抱未能抱，中正直上凌蒼穹。至尊作歌泐巖石，比似九老思日贊賛襄天工。（時舉九老會。）方今聲教徧四海，日本漸被天之東。倫常文物一變徐福舊，草木亦長中華風。主人聞言，開拓心胷。洋松竊比攝山樹，何翅江黄仰視荆楚，頫執鞭弭相追從。

偶感
飛蛾投烈燄，螘子溺脂膏。今人多戀貝，忘却利旁刀。

曾貫之之陜雷履吉之川均来乞詩合賦以應
軼士誰為境地囚，揚鑣分路向雄州。秦關扼險風雲壯，蜀道盤空猿鳥愁。兩服兩驂過白狄，三朝三暮下黄牛。送君我亦添豪興，夢寐追從賦遠遊。（連下四章，舊詩遺軼，附錄於此。）

偶述
乍離豹尾来南國，未習龍韜領武功。絃管聲中消永晝，蕙蘭樷裏醉春風。但聞議價酬明月，誰識啼飢託鞠藭。燕雀紛紛巢幕上，可看天際有冥鴻。

其二
香氣沉濃夢不清，况逢方士說長生。一從天上傳黄紙，便聽塲中歇玉笙。請室歸餘尊獄吏，仙班散後失飛瓊。薛公空有閑雞狗，誰向崤函試盗鳴。

魏耕廡之子（失記名字。）自西江来吴旋往會稽訪友詩以送之
乍離江右来江左，又下吳江向越江。雲外鴻飛送征客，林間楓落點蓬窻。天涯風俗殊鄉縣，蘭臭知交託異邦。歸老奇峰勤著述，（代居金精山之翠微峯。）大文彌樸衆心降。

顧健亭畫龍
畫虎不畫風，幽谷虎嘯風。自從畫龍先畫雲，雲氣布濩蟠龍身。東雲出鱗西露爪，馬鬛三騣潤枯稿。健亭贈畫時，炎月方爞爞。乍懸諸壁聞靊霳，曉來田疇水滿歡耕農。畫龍幾欲同真龍，何必遠追陳所翁。

歸愚詩鈔餘集卷九　古今體詩七十一首
題徐友竹山水長卷
身在廬山外，乃得廬山真。超然脱形像，縱筆傳其神。徐君興来寫山水，綿綿延延勢千里。無依無傍往而復，忽斷忽續起兼止。正峰運以斧劈皴，樹石微茫水渺瀰。寫時輕舟停板閘，千艘邪許聲喧涾。不聞不見凝於神，瓜步閒如泛苕霅。謙言追仿吳漁山，興會已趋黄董間。萬木奇峰（北苑本。）緬機理，富春山卷（大癡本。）思沿緣。香光臨橅不相似，此趣難與他人傳。（見董香光自記。）還君畫卷有餘戀，夢寐常欲親煙鬟。

翟子厚山水歌
畫師心，心師天。九州四海憑雲烟，囊括元氣神理全。畵家失此意，界域分區區，寸山尺水一一窮追摹。追摹形跡拙變化，源頭既涸聊枝梧。翟君蹶然起，高懷脱形似。胸中如有造化爐，意在筆先後着紙。左揮右攉氣欲流，諦觀便是真山水。大家逸品兼有之，前身畫師應在此。紛綸衆手各擅場，眼中之人見之子。畫師心，心師天．天機参以人，驅山走海逾精堅。願君更師荆關董巨維摩詰，鎔冶衆妙忘蹄筌。君家不求名，韜晦守蓬篳。負米養高堂，調膳馨有飶。詎知逃名名轉高，鶴鳴九霄聲自徹。方今廟堂稔悉民依艱，欲繪豳風與無逸。宋璟公忠倘進圖，待君揮灑通靈筆。

恭輓榮親王詩五章
龍種天然異，英資自性成。規言而矩行，夕側與朝嬰。治識和平理，艱諳稼穡情。問安時起早，不用聽雞鳴。

其二
仁孝孚天意，英年禮數恭。後塵随玉輅，中廐賜飛龍。出塞常教侍，行圍獨許從。經文兼緯武，每得帝怡容。

其三
往歲蒙恩詔，瀛洲侍説書。孔顔尋樂趣，風雅味經畬。砥業千秋上，同堂三載餘。歸田時夢想，髣髴授經初。

其四
祝釐來日下，重入上書房。披讀新辭翰，丰裁近漢唐。引今同弔古，贈幣更傳觴。相别時無幾，驚聞返昊蒼。

其五
已侵二豎祟，難覓九還丹。聖主神傷劇，輟朝還减餐。臣衰停繭足，禮闕拜金棺。揮涕書窻下，空教老淚乾。

贈顧生景岳
炎月歸来耐苦辛，素衣曾未染緇塵。劉蕡共指虚陳䇿，子羽仍須貌取人。石抱堅貞終作障，樹深根柢自逢春。光榮二鳥尋常事，從古明廷待鳯麟。

馬湘蘭寫蘭
樓空南市等南柯，季布朱家數翠娥。（王百谷序湘蘭詩，有「紅裝季布，翠袖朱家」句。）寫出素蘭同寫照，風流合付顧横波。（龔合肥妾頋眉生亦工寫蘭，號横波夫人。）

女史胡佩蘭寫蘭（汪秀峯簉室。）
蕭艾揚揚勢欲侵，幽蘭黯澹弱難禁。却憐霧閱雲窻客，傳出湘江九畹心。

其二
風塵那有鄭思肖，閨閣還同管仲姬。竟體芳蘭工寫意，蕙纕瓊佩有餘思。

寫懷示吳氏老妾
勸我抛書卷，卿言亦復佳。此身猶長物，世事豈縈懷。時接樵漁隊，何妨禮數乖。所嫌艱步履，無處著青鞵。

懷松兒熙孫在途
舟行炎暑候，知爾劇艱辛。地隔三千里，心馳十二辰。家書無可寄，歸信揔非真。乾鵲時虛報，愆期又浹旬。（潞河至吳中，約行四旬，今已逾六旬。）

養閒
酬應紛紜擾夢魂，老年仍合住江村。疑愁忽喜花含笑，似别重逢月到門。馬勃牛溲随得失，鼠肝蟲臂任評論。養閒把釣溪頭坐，久久常教片石温。

松兒熙孫到家
入夜兒孫至，青燈尚未殘。燈前互相看，各自喜平安。

背立美人圖
環珮廻身獨立時，烏雲冉冉髩垂絲。漢庭聞有毛延壽，不遣紅顔對畫師。

客至（戈漢溪。）
老去稀朋舊，懷人日幾回。閑門斜照入，芒屨故交来。各自看顏面，同然把酒杯。座間香氣滿，夜合值花開。

題杖
年來行動憑笻竹，五尺随身乍及肩。擕汝多情同伴侣，扶人无咎得安便。矯將屈曲須留直，嗤彼模稜欲就圓。炎午有時聊棄置，清凉穏向北牕眠。

賦得老病人扶再拜難
𤝙蟨相依難獨行，衰年拜手恐危傾。江干亦駐閑車馬，病體非關懶送迎。長揖向人聞汲黯，折腰辭位有淵明。老夫那敢同前哲，聊比罏頭缺足鐺。

田家苦
朱陳村，吏打門。往時喧擾連雞豚，况今村落艱饔飧。旱年逢妖魃，租牛車水牛蹄裂。潦年雨不休，湖波吞岸淹禾頭。冬天無米償田主，吏瞋官責誰憐汝。田家之苦無與同，嫁女仍事田家翁。

題錢貢流鶯深樹圖
草長河堤緑漸肥，流鶯深樹静相依。金丸正落韓嫣手，勸汝前途莫浪飛。

秋夜
乍退炎威候，徐聽長短更。身同枯木静，夢比石泉清。礙月藤蘿影，繅風絡緯聲。遠鐘雲外動，耿耿若為情。

鐘室冤
相君面，可遂封侯願。相君背，可極富與貴。蒯通三説信不從，解衣推食牢籠中。一朝定漢鼎，便欲除英雄。功高不賞賞刀俎，鐘室血濺遭凶終。婦人毒手三族赤，君王真喜假憐惜。區區功狗何足烹，翁烹分我一杯羮。

四知金
故人懷金至，謂是暮夜時。爾謂無人知，爾知我知天地知。古人品嚴正，後人量寛容。千萬人知亦可受，卻諸卻諸為不恭。

令公来
譌聞令公死，回紇重兵宼邊鄙。傳呼令公来，下馬迎拜聲如雷。令公手擕藥葛羅，雨邦和好何用尋干戈。答言叛臣懷光實牽引，今見令公熄頑蠢。公說回紇擊吐蕃，破敵取利兼交歡。（時吐藩虜金帛牛馬無數。）執酒為誓違者滅，衆酋踴躍傳巫言。此行不交戰，見一大人還。一騎能退數萬衆，公忠誠懇威桓桓。他時魚朝恩，邀遊章敬寺。慨慷抒直言，不中元載計。寺人亦與回紇同，拊膺流涕乃見觀軍容。

讀史有感
五丈原，朱仙鎮。五丈原驚落大星，朱仙鎮偽傳君命。伯約計欲興降王，鍾鄧雖戕究灰燼。獄成三字君稱臣，堂堂天朝等一郡。混分正閏沿温公，推重賊臣陋邱濬。（瓊山謂秦檜有再造功。）讀史茫茫中不平，夢寐清宵起愁悶。

帖海歌為戈漢谿作
柘湖戈君工八法，骨幹稜稜振疲苶。龍跳虎卧求縱横，方矩員規願寧怗。生平事業恒於斯，那比淺人輕涉獵。溯源前代勤討捜，儲奥藴精羅法帖。嗜同利慾注古碑，坐卧碑下忘寒饑。搨摹數日乃辭去，東西南北到處尋求古之師。上從魏晉下唐宋，奚囊滿後方肯言旋歸。衆人競觀號碑海，多多益善供翻披。往者御頒古帖工雕鐫，羲之以下三王全。（《快雪》《中秋》《不遠》。）三希嘉名帝肇錫，三十二卷一一輝星躔。戈家諸帖只小海，眎大四海茫洋絡地連高天。（四海外有大四海。）戈君筆力精而堅，幾欲直到秋毫顛。更思溯源久久當探源，請君忘日忘月窮追攀。

早鴈
萬里長征少匹儔，相逢歸燕各分投。起憑羽翼超群隊，來赴沅湘及半秋。浩蕩遽離關塞遠，經營先遂稻梁謀。飛鳴乍動紅樓聽，頓惹龍庭無限愁。

送别
衰栁不堪折，離筵殊艸草。相贈無他言，只是鄉園好。

銅雀妓
疑冢七十二，臺端望豈真。白頭銅雀妓，又教晉宫人。

贈張欹人
水抱村廻處，幽人啟竹扉。樊畦添虎落，防雨晒牛衣。談討惟耕鑿，平章到蕨薇。自嫌心擾擾，未息漢陰機。

書高忠憲歸季思詩集後
味淡而旨，語淺而深。二人同道，古人同心。水流自東，鳥投自林。曾點詠歸，昭文鼓琴。

書孟東野詩後
孟詩高深，寒非定評。（去。）陗險摩天，淵涵開鏡。敵韓比肩，壓島逕庭。（去。）目為詩囚，後人語病。

書元道州詩後
道州天民，吐辭如矢。民物關身，雲山入髓。篋中成集，（俱亡友詩。）返朴駈滓。古韶濩音，不諧里耳。

無憂
未能尋樂自無憂，豈獨三休事事休。随地可開歡笑口，憑天常覆雪霜頭。養閒應讓盧鴻乙，知足嘗聞馬少游。多病底須儲藥物，此身以内亦何求。

留山嵇公遺照（像騎白牛秉耒，前後列二美人。時未入閩中。）
往時文信國，亦甞騖聲華。後來起兵勤王事，萬死如飴報天家。鴻山嵇公天下士，興来命寫行看子。白牛長耜疑耕農，前後雙鬟侍紈綺。簡兮幽興寄榛苓，應望西方懷彼美。范公（忠貞。）相邀之八閩，是賓是主忠而純。重遠封疆主鎮撫，正大議論賓開陳。維時逆藩肆跋扈，（耿應吳逆。）兵威覊縶鳯與麟。太尉笏欲擊畔宼，平原論每伸強臣。范公既授命，嵇公亦成仁。蛇豕膺剪屠，忠義褒絲綸。峩峩鴻山畔，相随瀋陽貞。烈鋩寒色，正光星辰。後賢韋平傳世業，繩繩繼繼連文孫。今餘九十載，高風鎮長在。後學披卷决眥看，珍重逾於古鼎鼐。吾家夙有信國像，五千餘言書像上。（沈學士度書信國傳。）高懸正氣流溢空堂中，魑魅竄逃那敢向。嵇公遺容，超遥清曠。尚友古人，許随軰行。文人學士倘往觀，知圖畫之嬉娛，慕捐軀之激壮。

信口吟
句律推敲費苦心，憑心傾吐是元音。人憐穠麗韓京兆，我愛蒼茫斛律金。

閲焦芳傳
泌陽真醜謬，媚閹必争先。（首事宦官劉瑾，稱門下。）陰鷙逾張綵，（亦瑾黨。）仇讐疾謝遷。正人無入相，逆子互乗權。（遷浙人劉健江右，人因作《南人不可為相圖》進呈。子黄中亦險惡。）流寇空揮刃，胷懷憤未捐。（流寇趙鍵入泌陽，失芳父子，縛艸人斬之。後臨刑，曰：「恨未手刃此賊。」）

閲朱童蒙奏疏
罪名歸講學，發難自童蒙。理欲何須剖，忠良務力攻。清流投濁水，九廟䘮三公。（温體仁、薛國觀輩排斥正人，致戕國脉。）宋代思陳賈，讒言今古同。（賈劾朱文公偽學。）

題凌藝薌同年遺照
胸次真堪隘九州，醉餘得句與天游。賞詩别有麒麟閣，那數人間萬户侯。

其二
齊年零落似晨星，遺掛高瞻舊日形。一語寄君應快意，承家有子已窮經。

寄彭司馬
司馬安和足性情，近聞天語得真評。包容干犯婁師德，藻耀才華宋子京。督過偏形能厚重，左遷轉信兆台衡。彼哉枉用工嗤點，薋菉終難掩杜蘅。

書盛青嶁蜀地草堂詩後
大材誰肯用，垂老客蠻方。世事歸詩史，生涯寄草堂。許身期稷契，旅食斷舟航。讀罷青嶁句，清言帶雪霜。

攬鏡
驀見曾相識，自驚還自嗤。少從何處失，老向此中知。天地成吾醜，風霜豈爾私。問誰長不改，歎息一何癡。

詠桃花源
漁父曾探洞裏春，問津太守忽迷津。春光大地原無兩，徒使桃花笑世人。

輓晚峯上人
鏡中形相了無痕，好句常留薜荔門。閣閉古松飛冷吹，櫓驚殘夢醒吟魂。（「松聲關不住」「櫓聲殘夢醒」，皆晚峯佳句。）離家鞠育縈晨夕，求友風騷互討論。明月有聲人示寂，（居月聲菴因韓貞文「江流月有聲」句得名。）超然世外脱塵昬。

讀信陵君傳
七十侯生工計畫，竊符椎鄙立奇功。邯鄲圍解難歸國，毛薛言危急返躬。入賀敵仇頻間諜，坐湛酒色老英雄。漢家祠祀兼守冢，異代還欽下士風。

御畫梅石兼成御製詩叙碑刻賜臣敬作歌以紀
宋德壽宫有梅石，石存故址苔梅枯。後人繪畫勒碑碣，云是藍瑛之所圖。瑣屑紀載入邑志，士人筆墨疑非誣。至尊省方來浙右，萬幾清暇過通衢。審觀知出兩人手，畫梅孫杕工形模。藍瑛秪肖石硌确，而胡志乗殊糢餬。畫圖錯誤細事耳，人物蒙昧當何如。認紫為朱雅為鄭，混曲為直賢為愚。聖人分剖正舛謬，亦寫梅石勤民餘。天地之心露華鄂，堅貞之性存崎嶇。更成長句紀其實，煌煌訓誡箴文儒。碑刻賞賚頒菰蘆，微臣受賜珍瑶瑜。草堂榮光煥爛起，宛如孤山晤林逋。敬瞻天藻仰天縱，心神髣髴經天都。

猿戲聮句（沈歸愚、王岡齡、顧緩堂、戴星垣。）
武林吏胥擕黑猿至家，演擲比立繩伎婦，奇巧過之。吏云：「猿已二千年矣，捋人鬚，其人多壽。」時不聞啼聲，頻索果食。同人聯句紀其事。
白猿已昇仙，黑猿罹罟罭。歲月經二千，（歸愚。）覊絆受伍伯。（為吏胥所有。）驅走登堂皇，（緩堂。）役使工跳擲。柱石一線懸，（岡齡。）左右五楹隔。乍看形勢局，（星垣。）倐訝奔騰驀。凌空如御風，（歸愚。）危立絶旁翼。婀娜肖姬姜，（緩堂。）縱横弄矛㦸。仰面卧屢翻，（岡齡。）俯身轉旋側。挂下堕樓姝，（星垣。）逆行退飛鷁。近挽人髭鬚，高攀屋瓴甋。驚駭者一座，（歸愚。）曲踴者三百。（陌。）緘口聲不聞，（緩堂。）饞腹果頻索。而胡山澤臞，（岡齡。）未脱塵坱厄。終當放巖㟼，（星垣。）還期練精魄。更歴千年餘，通體化為白。（歸愚。）

舟行口號
順風人所欣，逆風人所怨。天公無如何，難滿衆人願。

楊澹園負米圖
昕夕長吟不匱詩，六旬顏色似童兒。人生晝錦尋常事，至樂無如負米時。

荆軻
悲歌易水髮衝冠，匕首投時身已殘。壮士豈惟踈劍術，誤將嬴政比齊桓。

詠史
夫人利刃漫投，博浪飛椎誤擊。兩人報復未成，已䘮祖龍精魄。

顧花橋惠鴨與柑并示七律次韵奉和
五十年餘誼盍簪，每逢奥義互幽探。感君不吝能言鴨，餉我還兼乍破柑。泛艇往来疑李郭，閑居投贈比僑郯。新詩頒示聊賡和，有韻無痕近雅南。

張鐵珊治生壙属予賦詩
我昔治黄腸，舉動疑放宕。從兹閲歲華，可生亦可䘮。張君年未耄，便已營生壙。随地得牛眠，不受青烏誑。并不藉子孫，卜吉謀歸藏。安命以俟時，終身無悢悢。少余三十年，結念饒清曠。緬懷古達人，生死兩相忘。烏鳶螻蟻食，何庸預周防。此身本非吾，執着俱礙障。轉覺司空圖，猶未脱塵坱。更與張君約，超遥外形相。海闊寥天空，一笑俱無恙。

丁亥元日
東旭麗空欣上日，南方捐漕（去。）樂堯天。九重繩武高千古，百歲流光賒五年。盤裏韲鹽堆臘尾，庭中梅萼綻春先。（六日立春。）惟期文債能焚券，老境于斯得静便。

望雨
井泉幾欲竭，望澤徧東南。乍喜雲黯黮，旋看天蔚藍。但須除甲子，（諺云：「春甲子雨，乗船入市。」）摠願慰丁男。好雨乗時降，群情倍覺甘。

鄧尉觀梅雜詠
乍入梅花國，東方上曉暾。風吹殘雪樹，烟動隔湖村。野趣連籬落，清香散蓽門。肩輿隨屈折，幾欲冷吟魂。

其二
已過香雪海，花氣更氤氲。銅井銅阬合，長圻長版分。清寒沁心腑，笻竹入煙雲。鼓吹遊山者，風流未遣聞。

其三
潭山山下户，産業在梅樁。紅白枝攢一，東西路界雙。（接梅者分潭東潭西。）窖花珍北地，（京師冬月，窖中以火烘花，春花俱放，名曰唐花。）接榦讓吳邦。耕鑿毋捐棄，還思隴上龎。

其四
逸園梅聚處，樹樹䕃佳城。（程氏兩世廬墓處。）騰嘯臺邊望，湖光接太清。山肴陳几席，掺手潔調烹。座右吚嚶語，歡聽小鳯聲。

其五
栖息来初地，還元高閣旁。隸書遺老筆，（徐俟齋先生。）清句廣平章。（宋商邱中丞。）窻外湖光湧，烟中山色蒼。（漁洋山。）新城邀（尚書愛山之名，因以自號。）賜謚，（文簡。）詩品重漁洋。

舟行至蜀岡上平山堂紀一路所見
放艇紅橋畔，經行入畫圖。花林紛四序，樓觀儼三壺。堆阜森高嶺，通川淼大湖。岸旁游冶客，連轡躍陶駼。

其二
第五泉邊過，（王虚舟書三字。）淮東第一觀。（蔣拙存書五字。）古岡随邐迤，怪石欲飛摶。禪宇塵嚻外，天章雲日端。（御詩二十餘碑。）僧雛供導引，到處許盤桓。

其三
歐蘇留古蹟，後代每追尋。山借南徐色，人懷北宋心。兩區江界限，四度帝登臨。為憶蕪城賦，昇平感自今。

其四
春半梅方綻，岡前幾萬樷。林深難覓路，香透不因風。紺色餘銀色，（玉蝶十分之八。）人工奪化工。御題三字額，（御書「小香雪」。）佳景憶吳中。

其五
日暮幾忘返，尋芳不厭頻。紅霞旋送晚，翠袖尚探春。酒斾招花雨，香輪碾玉塵。二分明月好，恰照詠歸人。

五人墓
「五人之墓」四字，吳冏卿無障所題，重予以人之名也。偶經虎阜，途間感賦。
人踐人之實，不媿人之名。五人雖匹夫，義激轟雷霆。奮擊死緹騎，己亦捐其生。市井䘮首領，䝟貐歛縱横。（吳中奮擊後，魏閹不復差緹騎矣。）要離伍員墓，五人並崢嶸。嗤彼魏黨流，靦焉列冠纓。誰復許以人，空負人之形。

自題萬峰獨立圖用岡齡韻
九點煙光望欲齊，層層雲路破空躋。一丸紅日當笻過，百叠蒼松並鳥低。何用更尋穿石溜，劇憐虚羡上天梯。昔年黄海曾探歴，始信峰巔着品題。

卞培基園中海棠盛開招顧花橋星橋昆弟曁諸同人讌飲賦詩唱和成卷予題其卷端
閭邱卞君耻獻玉，小圃種花殊馥郁。海棠綻候集詩人，飲酒看花日不足。詩人比擬寫紅雲，姑射仙人天女羣。薄霧籠藏神綽約，微陽注助體氤氲。乍疑妝洗留餘艶，又似春眠暈淺痕。杜老錦城欣過雨，（叶。）東坡定惠嗤桃李。老夫十載滯春明，每遇春花携杖履。憫忠古寺海棠開，日向空庭散遠懷。花睡願持紅燭照，花癡不避衆人咍。於今寂處情黯黕，隔户敷花倦遊覧。披吟佳製羡才華，動我玉堂天上感。

歸愚詩鈔餘集卷十　古今體詩七十四首
立身
人之立身，貴挺貞幹。素絲染黑，色難回換。未協中行，毋狂寧狷。狂可偽為，狷能自斷。勿云混茫，躋登有岸。百里為程，九十猶半。

謹言
出言不慎，禍機所伏。良言温和，惡言流毒。以口戕口，悖無不復。守口如瓶，瓶防傾覆。後悔已晚，前諐當贖。金人三緘，勉哉自勗。

退讓
人思上人，争端斯起。𧥄𧥄呶呶，攢如蟲螘。禮實為讓，力行身體。同田讓畔，同行讓趾。六鷁退飛，回步凖此。終身讓人，師朱仁軌。地曠天空，行雲流水。

改過
盡善良難，得過偶誤。䕶過過積，病入沈痼。有過改之，跖回舜路。萬里路分，從前失步。勇行毋需，自強莫助。秦穆榮懷，誓由悔悟。

顧星橋遊任城太白酒樓少陵南池作歌紀勝客多和作予亦繼和
人生胸中有奇奡，遇名勝處必凴弔。任城李杜留古蹟，專待奇人筆騰趠。星橋上登太白樓，樓頭縱酒澆牢愁。尚友知章並巢父，放眼濟汾窮黄流。歌呼謫仙疑響應，欲與上下論千秋。俯臨南池勺水地，洗馬鳴蝉懷古句。許身稷契憑心游，去國間關等目遇。江東渭北境各分，兩賢存没同情愫。懷古放筆揮長箋，光芒煜耀聲鼘鼘。縱之橫之復沈着，那肯降格趨便娟。友朋和詩兼作畫，（王二痴作圖。）要使佳話人流傳。我昔任城停筞蹇，酒樓南池恣遊覽。鯫生拜謁李杜壇，語極小心仍放膽。於今閲厯三紀餘，詩卷飄零歸黯澹。披吟星橋酬唱作，緩堂（顧。）勁敵服其敢。中懷鼓舞神方酣，老我蹲蹲還坎坎。

韓氏小林屋詩
幽虛洞天，忽在城市。周君東村堆詭奇，歸氏湛初樂栖止。枕流潄石長子孫，百餘年後家遷徙。先哲韓貞文，買宅眠烟雲。貞文幸脱馬阮禍，避地於此全天真。原甞春陵素斷絶，顧厨俊及皆同人。時來論文復縱酒，追話南渡醜正惡直羣狺狺。後来祖龍忽降虐，軒然棟宇遭煜爚。林木焦爛琴鶴空，古洞惟留白石鑿。文孫補瓢起重築，駕屋梯雲追徃躅。添籌高閣奉親餘，種樹引泉遶空谷。石芝石筍緬在神，顏以令名小林屋。補瓢中壽，令嗣接武。奕葉風流，後人述祖。招邀世好共觴酌，老我蹣跚猶舊雨。入古洞，遊清虚。雖無金庭與玉柱，隔凡髣髴同紆徐。我來炎月，廪秋泠如。可以静坐，可以操觚。貞文文筆植根柢，補瓢詩卷無枝梧。左披右覧心已醉，何必更向包山竊禹書。

漫與
風来月到豈尋求，目想心游付短謳。洞裏桃花無漢魏，梁間燕子有春秋。東坡慎重三千牘，太白高談十二樓。我意不然惟漫與，一生何苦事冥搜。

張睢陽廟
曁陽江畔睢陽廟，遺像尊嚴厲有神。力障孤城經百戰，深明天道在人倫。勁兵援救遲三日，鄰境嬉娛忌二臣。堦下烏金鑄羣醜，（安禄山、史思明、尹子奇、賀蘭進明。）路旁公憤斫還瞋。

随口吟（夢中得前四句，後足成之。）
世途隱躍千層浪，心地寛閒四季春。皓月自能邀醉客，名花何必惱詩人。為無為處消凡慮，材不材間置此身。夢裏鹿蕉俱勿擾，那知九域有勞薪。

杜文貞公贊
脫賊難，奔靈武，救房琯，安上皇。拜杜鵑而激憤，念龍池而感愴。遠依朋舊滯巴蜀，浮舟江漢殂耒陽。披公詩集知讀書萬卷，許身稷契望京華而每飯不忘。瞻公遺像，知杜陵之在草堂。比屈左徒之沅湘，陶徵士之柴桑。豈獨三朝詩史，光文苑于有唐。

讀杜詩
詩三百篇騷廿五，能倔起者杜陵翁。拔地倚天星宿海，千門萬户建章宫。友朋留滯兵戈際，稷契襟懷奔竄中。宋人偏誚村夫子，遺却黄鐘聽候蟲。

除夕送世求歸里
老屋微薰榾柮烟，依然腐糲作離筵。君行百里崑山路，一葉舟中度兩年。

戊子元日（年九十六。）
百年三萬六千塲，（舊句。）今日尚賒千八百。條風拂拂東南来，和氣着人融體脉。屠蘇後飲獨老翁，微醉兩旁藉扶掖。童孫十數拜膝前，以首頷之難盡識。性同陶令懶折腰，并殊汲黯惟長揖。去歲先支半月春，庭前卉木看甲坼。西山晴雪欲放梅，南畝連雲待抽麥。五風十雨占有年，不轉桔橰披襏襫。鄰人歡喜聽我言，行市豚蹄祀先穡。諛詞願我百歲餘，從兹日夕安眠食。

詠梅
菊死蘭摧衆樹髠，幾株鐵骨卧雲根。開春寂寂惟孤立，臨水垂垂自一村。寫爾高寒難出手，與人投契在無言。只愁曉角吹殘候，何處能招仙子魂。

伍子胥
胸懷怨毒走強鄰，破楚興吳志已伸。却使讓邦成篡奪，進鱄諸者是誰人。

陶靖節
晉有處士存，中年謝官守。山川非舊容，松菊自吾友。撫松契正直，餐菊延衰朽。意非取沉酣，興到時飲酒。道可随汙隆，口能緘擊剖。黄唐邈難追，彌縫重魯叟。至今西山節，高風緬五栁。

觀長生殿劇
天長地久兩情綿，一破潼關頓棄捐。雨際聞鈴荒主泣，墓前觀襪衆人憐。道流海外傳仙語，私誓秋宵締宿緣。舊事淒凉誰寫出，江南零落李龜年。

觀盡忠傳奇座上作
小朝廷議犬狺狺，大將長驅捷比神。拓地十年誣作叛，格天一德聳稱臣。（秦檜建一德格天之閣。）莫須有定風波獄，歸去来全明哲身。從此國讐無可報，萬年遺臭欵金人。

恭題御詠棉花圖詩即以祝制府方宜田七十壽
島夷卉服即吉貝，經著其名未詳偹。漢代始有棉之稱，外域貢入中華界。花黄如葵實如雪，實亦稱花冺區别。去核揚花織成匹，衣被可補豳風缺。初由關隴及南東，燕薊相延等吴越。所嫌播種芟摘收成方，九宇未免分工拙。宜田制府繢作圖，上陳黼座詳形模。天章昭回麗雲漢，神農耒耜經同符。制府賡颺綴幅末，一心一德唐虞如。繄昔杜陵廣厦千萬間，遮蔽天下寒士安如山。白傅大裘非繒纊，展覆杭州人士無號寒。兩公虛願未能遂，制府寔效周人寰。老少貧富徧取暖，豈獨樹桑墻下五十以上披羅紈。沐公陽煦功，祝公壽稠叠。七十誰云是古稀，盛世老人百四十。（湖北湯雲山，御賜「再閲古稀」額。）公今忠敬抒悃忱，國計民生賴綏緝。七秩年華同少壯，邦畿三輔翹首望。祝公為展棉華圖，綿延大年壽無量。

陽塢（西山蔡氏属題。）
石公巗畔舊沙隄，陽塢風光業畛畦。耕織問奴還問婢，昏晨聞犬復聞雞。無私花栁家家樹，有約雲山箇箇齊。不逐世情勞智慧，桃源近在洞庭西。

桐鄉歸舟即事
辭却名園上小舟，深林一路聽啼鳩。墻桑條盡疑無葉，隴麥垂餘報有秋。半雨半風遲鼓棹，乍暄乍冷尚披裘。前途處處堪栖泊，入夢何妨共埜鷗。

題桃源圖
桃花潭水深復深，閒鼓蘭檝携清琴。一時送者自厓返，讓爾仙源獨徃尋。

顧生星橋饋予毫頴花糕并係以詩次韻奉答
麗句傳来類廣騷，瓊瑶餉我匪投桃。擬歸五色江淹筆，難補重陽夢得糕。誼乏紵衣酬縞帶，辭虚孟峭敵韓豪。蝤蛑應哂王公默，只送蘇髯把二螯。

灌畦圖為汪宗彝賦
大造潤萬物，偶有竭澤時。人功能回斡，甘雨亦可私。伊人每晨起，抱瓮灌土宜。丈夫志遠大，豈為尺寸基。民生勤不匱，所忌閒體肢。陶侃運甓意，聊及畦蔬滋。作圖示後人，觸目知勤施。

師子林恭和御題元韻
倪迂畫卷無由見，到此如窺嬾瓉心。忽折忽廻随步履，屡高屢伏愜幽尋。攀躋白石聽松閣，髣髴黄山師子林。（黄山絶頂。）天藻賡歌難着筆，雲烟韶濩仰元音。

其二
四百多年净明地，暫憇便息氛嚻心。滄浪亭閙偶一徃，辟疆園廢何須尋。舊詩首推高季迪，幽趣獨飫倪雲林。後生不厭迭携屐，喜聽古澗鳴清音。

惠枝南乗槎圖
胸懷九宇寛，大海亦利涉。何須更乗桴，浮槎自寧貼。浩浩随風濤，蛟龍鰕䱇狎。紅日海底升，神山天際疊。倘逢方子春，相與周六合。

陳楚望西山挹爽圖
秋山清在氣，詩人清在心。清心挹清氣，襟抱殊愔愔。嵐光落小艇，泉聲答幽林。即此天趣足，至樂何須尋。

過江湖散人祠
天随祠宇枕清湍，笠澤高風緬考盤。兩地同心聯襲美，九原授職類方干。卷中詳誌畊犂具，庭下常留鬪鴨闌。我對散人慙未散，何時安穩把魚竿。

蔣公遜先生祠
先生名德峻，高文純行。成名後不仕，廣行善事。創育嬰堂，廢産幾盡不倦。無子，邦人祀之，祠在天随祀側。
祠傍天随秪兩楹，荒寒誰復念生平。陶鎔墳典成經義，剏建堂皇廣育嬰。大父母同忘物我，舊田廬盡合孤清。春秋倘有邦人薦，只向溪頭采荰蘅。

賦得燕蹴飛花落舞筵
畫鷁開餘香氣微，掠花新燕入簾飛。烏衣飜翅歡歌席，紅雨當筵點舞衣。扇把輕圓承片片，手垂大小互依依。尋巢鳥去情難已，斜照西陂未忍歸。

題吳漁山畫
高樓聊送目，遥山點微黛。斜照散晴空，餘光在鴉背。

春日襍詠
乍遇芳苞坼，還看紅雨飛。枝間春鳥語，喚起又催歸。（皆鳥名。喚起亦名喚春。）

其二
擇地營新壘，銜泥並故曹。君看梁上燕，揔為育雛勞。

其三
老耄無朋友，庭中花卉親。幽蘭一枝秀，便是素心人。

其四
同赴枌榆社，歸來日欲曛。呼童脩耒耜，明旦是春分。

其五
穠艶歸何有，清光到處新。美人依翠竹，紅䄂表餘春。

過彭園看花留飲
時當首夏釀餘寒，園放名花許縱觀。未敢撥雲追李白，聊同遇雨過蘇端。草亭苔印閒人屐，兼味盤供佳客餐。琴撫無絃琴理得，何須更問董庭蘭。（座有琴師，乞薦大吏。）

過江
銀濤高湧聲淙淙，風張帆腹飛長江。縱眼看山如馬走，一時都放過篷窻。

題程渭溪照
書味與琴心，有待知音賞。故人期未來，已見明月上。

題垂釣圖
木末芙蓉艶晚秋，垂綸小艇自夷猶。游魚莫向深淵避，直釣從来不着鉤。

其二
何知魚計知魚樂，瘦石清渠一棹橫。山外憑他風浪湧，釣船只傍淺灘行。

徐北山遺照
遺照如孤鶴，空山每倦飛。松花亭午膳，蘿帶晚秋衣。居處庚桑楚，行藏杜德機。無兒傳柏匱，詩卷付歔欷。

輓鐵瓢子
鐵瓢吾舊識，户入靈巖雲。曾慕張三影，還師顧八分。名山供日用，野鹿許同羣。桑扈俄湮忽，歌聲並哭聞。

戯詠蝨
微垢旋成質，無名忽有名。褌中能匿影，鬚上竟橫行。王猛真慷慨，商君混品評。（二十六篇以仁義禮樂為蝨。）最憐生甲冑，滇境尚屯兵。

論文
根柢厚餘辭藻麗，文人矻矻判純尨。蟻穿珠孔須通九，箭着鵰身并下雙。候到枚遲同馬速，材多陸海並潘江。鎔陶卷軸能新得，堪擬邊城築受降。

題清明易簡圖
清明上河事纎繁，宋臣寫者張擇端。宫殿橋梁及人物，舟車市肆連重關。尊卑老少男婦班，萬人𧥄𧥄蜂螘攅。鬚眉生動形態别，書窻摹寫逾一年。可惜畵圖滯絶域，金玉陡向沙漠擲。播遷轉入鈐山堂，父子鋒芒肆辛螫。嚴敗旋經入内廷，寺人攫出同鬼蜮。詭云糜爛太液池，實售豪民置荆棘。靈物埋藏二百春，神光焯爍難遮匿。小臣偶得之，上呈九重内。敢將魚目混珠光，漫取碔砆昭玉粹。題中易簡二字有深思，宋代奢華異唐魏。此圖深得聖人心，公正和平永康泰。乾以易知，坤以簡能，易簡而天下之理得。聖心易象同光明，他人觀圖賞纎悉，聖人觀圖等無逸。

臣德潛磋跌受傷皇上兩賜重葠得以蘇息賦詩紀恩共一十六韵
天産瑶光精，功效重宇内。三椏齊短長，五葉分向背。通軆肖人形，呼吸起凋斃。前代上黨珍，於今長白貴。王氣鍾遼陽，黨葠竟無味。椵下欎葱葱，精靈此間聚。内府慎閟藏，鄭重不輕賜。微臣甲申冬，磋跌足幾攦。彦威號半人，比之倍顛躓。扶掖下堂階，中心還惴惴。九重迭賜葠，節次蘇骫骳。心思亦漸開，差堪著文藝。留月觀古書，臨晨認奇字。從今以往年，匪獨天公賚。援筆叙瑶光，永感君恩大。期頤倘可希，作歌志保艾。

停舟光福鎮觀者雜沓於甫里亦然余愛世説中看煞二字詩以自嘲
衛玠丰神人看煞，老夫衰邁等秋蓬。停舟兩岸羣排比，看煞滿頭白髮翁。

送齊次風前軰還台
氷霜縞皓兮馳向北，黑風箭疾兮難藏匿。桓魋作惡兮累乃弟，執政懲愆兮同一脈。惶惶然昕夕之堙阨兮，類驚䴥之不息。皇仁兮如天，釋覊滯兮放歸田。自北還南兮，比病膏肓而竟痊。經岱宗涉黄流兮，喜天門之高峻，忘濁水之奔湍。渡長江兮至吳苑，相逢兮恍夢寐之晤言。送君歸去兮，性情超越。睇遠峯之飛来，攀釣臺之高潔。登華頂兮候日出之光晶，升天姥兮俯衆山之缺齾。憑杖履之悠悠兮，比舊遊兮活潑。歸去來兮懷君恩。凖王導之無罪兮，不貽害於王敦。從兹偃仰浩蕩於名山兮，與太初兮為鄰。繄予心兮殷殷，相見何時兮勞五夜之夢魂。

詠眼鏡
雙瞳老去覺蒙屯，聊借晶光引本真。霧散障兼雲散影，日重光更月重輪。偏加遮盖明全復，可信虚圓鑑得神。披豁心盲應自主，豈須覓鏡净囂塵。

詠烟艸
八閩滋種族，九宇徧氤氲。筒内通炎氣，胷中吐白雲。助薑均去穢，遇酒共添醺。（名盖露者可以醉客。）就火方知味，寧同象齒焚。

詠繡毬花
緑珠原素質，垂幹俯晴空。一朶匀圓足，羣葩攅簇同。廣塲抛不得，裝閣繡還工。蹴踘軍中戯，相看重即戎。

舟行至甪直
泛泛輕船逐水鷖，筆牀茗椀自扶携。硯池飛入梨花雨，書篋沾將燕子泥。古跡吴宫難訪問，（吳宫亦有在吴淞江畔，陸魯望有《問吴宫辭》。）高人魯望孰攀躋。往時詩友俱零落，（陳耻菴、許子遜、雪牀上人。）不忍重尋舊釣溪。

過鶴山書院（祠祀魏文靖公。）
真德秀，真小人，魏了翁，偽君子。史彌遠忌正直人，門下逢迎肆醜詆。理宗重儒尊道範，高位易名慎終始。文靖講學，偶來吳中，正論偘偘開童蒙。大道在人倫日用，不談微妙歸玄空。文襄（周公忱。）祠祀崇名賢，後來籩豆修而䖍。粤西陳公重理輯，（今大學士陳公弘謀撫吴時。）要令享祀垂千年。而今那有史彌遠，門下斷無呌嘷狂噬同成犬。（目為真小人、偽君子者，御史成太。衆人惡之，改太為犬。《續綱目》詳載。）

邊臣
邊臣計欲靖窮荒，納欵䝉欺禍永昌。萬里整軍嚴號令，三更結束冐冰霜。滇黔接壤頻輸送，廊廟仁民免糗糧。指日天威熄鋒刃，四夷環衛揔来王。

久旱倣白傅體
伏陰不能興，剛燥緣亢陽。六月逓七月，雷電無聲光。上田龜字坼，下田秧漸黄。港汊水斷絶，戽救空奔忙。祈雨師江都，城門闔南方。江都術不效，建議將暴尫。咸指魃為雪，此鬼殊披猖。目在頂之上，身材三尺强。僵屍久而化，厥性同貪狼。橫行疾於風，千尺能飛搶。所指雲翳散，豐隆亦收藏。同類多㺑𩴯，相助疑蜩螗。道流並進言，且任田疇荒。不則降祲疫，有生遍罹殃。我心大不然，萬類毋張皇。昊天本仁愛，肯使民胥戕。九重更同天，宵旰懷如傷。德盛沴自消，妖魃旋逋亡。翹望甘雨降，猶及供神倉。亢旱雖有憂，終許歌時康。

示書院諸生
闈墨人人費揣摩，性靈汩没滯偏頗。請看帆逐湘流轉，九面衡山望裏過。

其二
一掃蠅蚊展羽聲，吐辭嶽嶽與觥觥。杜韓兩語標宗旨，巨刃摩天掣大鯨。

林邱
抽身久矣返林邱，（歸里已二十年。）家計何心問豆區。花下覓香饒舞蝶，水濱成夢少閒鷗。書無封禪同君復，歸卧烟霞想鄴侯。藝苑欲窮千里目，耄年難更上層樓。

題女士照（時將入道。）
氷雪聰明絶點塵，蒲團禪榻可棲身。庭前老樹無枝葉，恰對良宵獨旦人。

其二
一家飄散等烟雲，五字千言許賣文。願入山林勤學道，步虚敬禮玉晨君。

銅雀䑓望塚
疑塚七十二，䑓中望眼荒。漳濵滿碑石，何處是君王。

題戴愚堂侍御觀夜潮圖
我昔觀潮六和塔，瀇瀁無邊響鞺鞳。混茫一氣涵長空，萬馬横奔勢馺𩣯。枚叟形容那能到，滌盪心胸振疲苶。所惜五夜未眺覧，江頭日落城門闔。伊人觀潮月如晝，高踞吴山俯巖岫。素車白馬掀天來，中夜鍧轟互馳驟。南陽宰魄伍相魂，想象波心猶戰鬪。一輪涌作萬冰輪，老兎潮頭向空走。此時身在光明藏，軋坱無垠洗昬瞀。紫陽峰頂呼丁仙，（丁野鶴得道處。）飛来野鶴何翩翩。相逢不作人世語，彷彿東海談桑田。便欲乗空御風去，金銀樓觀三山巔。畫圖清光出塵表，素娥素蜺（入。）同在幽虚天。伊人方寸起堆阜，三長五難擅君手。驚濤靈府漂泥沙，朗月澄懷鑑妍醜。觀潮興寄氷壺中，雲夢真堪吞八九。披圖為我補缺陷，此景從前未曾有。何時與君共酧曲江月，淋淋看湧兼天之氷雪。

輓顧禄百
會合逾三日，俄然作古人。性情能灑落，議論見精神。天意摧圭璧，詞壇失鳳麟。遺言存六警，字字可傳薪。（「警己并警後人」，是其絶筆。）

其二
少年依外祖，（張匠門先生。）廿載住都門。同軰南皮儁，追從壯海鯤。文塲經屢挫，家訓守彌惇。反璞還鄉國，耕鋤道自尊。

其三
詩是君家事，文與古為徒。風騷窺婉麗，遷固得規橅。藝苑傳真脉，吴中有大巫。所憐滯山澤，未上禹臯謨。

其四
老我無朋舊，惟君是古懽。君能防象齒，我不累豬肝。誼訂聨椒桂，文期颺羽翰。風流雲復散，淚滴自闌干。

避俗
數竿修竹自為林，避俗何須徑地深。客到宴眠嗤嬾癖，衰年獵古類書淫。清風明月非錢買，雲穴桃源有路尋。入夜偶成蝴蝶夢，蘧蘧栩栩揔無心。

簡程在山時年六十
無官一身輕，名塲久謝安薖軸。有子萬事足，膝前已長新鸑鷟。平章卉木四時春，流眄烟波千里目。興高得句寫天懷，潄石枕流餐杞菊。雲窻霧閣和清詞，秦嘉自合聨徐淑。老我頻年為探梅，逸園每到停輪轂。主人留客入花林，賣文錢賸供肴䔩。今歲君當六十辰，天倫樂事饒清福。大婦同行小婦随，（張謂句。）鳳毛侍母齊恭祝。巢禽鳴噪當歌謳，山狖走趋代童僕。我暌一水缺稱觥，傳聞韻事超凡俗。十年准擬躋君堂，取醉安眠萬花谷。

冰花（元人有題無詩。○補錄舊時作。）
犁星没後水波平，凍合偏疑勢向榮。乍履輕霜看吐艶，即烘淡日欲藏英。未春風信敷還歛，作雪天工剪並成。莫笑清華易消歇，楊家右相已山傾。

其二
良工鏤斵巧難施，澤畔鱗鱗見異姿。凝艶不教青帝主，鬪華休遣夏蟲知。騷人弭楫搴應薄，神女臨流看欲澌。計日游魚便争上，江頭早發向南枝。

新歲作自警
衛武作抑誡，其年九十五。我今逾二年，宜哲偏莽魯。威儀漸頽荒，話言失揚詡。提耳無良朋，動定難協榘。年多反為累，日月咎之府。及今凛德隅，前愆尚思補。雲霄本高空，力在振毛羽。委化晨夕間，無慙仰與俯。

題温迂齋照
迂齋胸存嗜古廦，寫照欲倣西園圖。晉卿主客細橅畫，侍立先及雙名姝。精神全注蘇玉局，灑就長箋并短幅。驚看峭壁走龍蛇，米老揮毫徃而復。其餘面目俱有神，共得名賢一十六。迂齋靜對烏皮几，背䕃長松面流水。披圖如與前哲遊，筆墨中間覓知己。嘐然連喚吾師乎，吾師吾師在蘇米。蘇米於今七百春，古今兩兩共傳真。後来神往西園者，細數圖中十七人。

過德雲菴贈貫中上人
石瘦松寒磵壑深，德雲古刹晝陰陰。名花麗處俱禪意，（時牡丹盛開。）慈鳥呼餘亦道心。問我年經九十七，與君晤頃去来今。披尋新句離寒儉，蔬筍能輕島可吟。

贈王蓮涇次其自壽元韵（文恪公後。）
庭前古朴許齊年，先澤繩繩閲幾傳。魏氏笏存常貯篋，范家硯授半為田。（齋名半硯。）問禪雲外尋蕭寺，乗興溪頭上釣船。不比公孫須薦引，（公孫弘六十荐賢良方正。）紅塵休到白鷗邊。

其二
傍水心同水不波，（住白蓮涇。）徑開生意滿青莎。築垣每藉王承福，養樹還依郭槖駝。書就欲憑黄耳寄，吟成可付雪兒歌。邇来更與羲皇遇，窻北安眠返太和。

蚊
晝伏宵行到處攅，王敦拔劒斫偏難。衰齡幾點文人血，又被微䖝當飽餐。

蚤
忽㓨忽跳原不定，欲捫欲逐搃難捐。知伊善補蚊䖝闕，同類為朋攪夜眠。

蛓
白蝶交飛孕此蟲，螫人毛孔利於鋒。外張文采中藏毒，可是前身許敬宗。

蠅
逐臭嗜羶羣自聚，止樊點黑巧頻施。營營正值炎威候，請看清霜隕籜時。

吴大中丞蟻園雨中觀耕照
緬惟古大臣，結念在稼穡。周公詠豳風，七月重民食。周禮龡豳雅，樂章籥中繹。後賢存此心，遥遥接九罭。中丞東魯秀，中正純學識。累功任封疆，燕寢勤經畫。惠義兼敷施，八州安衽席。王公仲舒後，（唐御史中丞。）公實並標格。察吏阜民暇，輕裝向山澤。雖非田大夫，觀耕勉勞力。微雨飄濛濛，清流瀉湜湜。農夫方立苗，踈密立有則。好風翼平田，懷新藴顔色。老少唱邨歌，齊聲宕胸臆。上謝靈雨恩，下感大吏德。公也如不聞，回車勵臣職。畫師為傳神，精氣餘筆墨。披卷如遇公，豳圖展良覿。

雜感
曾聞宵夢入空槐，醒後胸襟可得開。屈子問天天不答，栁州乞巧巧生災。毉時未易肱三折，弔古全憑酒一杯。身世茫茫感何限，揮戈能使曜靈迴。

潦後舟行紀所見作倣白傅
放舟往嘉禾，遥指二百程。茫茫一水白，竟日田中行。禾苗沈波底，茭葉浮青青。農夫議築岸，内外鏡面平。盡力挽淤泥，堆垜聊支撑。狂風挾雨来，圍岸仍奔傾。田家無奈何，遠近聞哭聲。爾且停哭聲，九重重羣生。大吏倘入告，亟欲蘇疲氓。會看黄紙下，仁育同孩嬰。

汪屺瞻采蘭樹萱照
之子循陔，言采其蘭。取香取潔，聊羞晨餐。取香伊何，德馨斯悅。取潔伊何，親心白雪。春陽煦草，温温欣欣。小草青青，太和長春。

其二
他人樹萱，意取忘憂。之子樹萱，憂無春秋。他人樹萱，花名兒女。之子樹萱，永懷賢母。（叶。）何以報親，事君立身。讀書萬卷，敢辭艱辛。

家有鸚鵡默不能言因贈以詩
鸚䳇能言鳥，而胡一語無。豈緣天性默，合傍主人愚。文采原應歛，因依自不孤。倘逢鴻漸陸，相送上雲衢。

放艇
霪潦兼旬雨氣昏，今朝放艇受微暄。堤平白水閑鷗靜，風順青山健馬奔。稌黍預愁虧賦歛，蚌螺或許當饔飱。前途邱阜頻聞鼓，作社欣逢此一邨。

關公廟
地産光眀佐，天開義勇人。三分勤戰伐，一氣定君臣。華夏威俱震，公忠髯軼倫。國朝崇祀典，武廟肅精禋。

過遁村作
雌霓（入。）偏催雨，陰雲忽蔽暘。橋低尋别路，浪湧泊輕航。到處浮棺槨，誰家煮稻粱。縣官防缺稅，遣吏早修倉。

將進酒
予不能飲酒，然素慕酒中之趣，因擬是篇。
勳業讓人，尊罍入手。原甞春陵千載豪，嵇阮山劉一杯酒。酒中之樂嬰孩如，肝膽楚越俱消除，醉鄉乃在天地初。

輓蔣門管孺人
一家内政力撐持，十八年無暇佚時。奉上相夫勤未了，苦辛旋又鞠諸兒。

其二
千文事略話周遮，奉倩多情校倍加。安穩道山休繫念，兒郎定不衣蘆花。

題潘南屏夢廬圖
昔聞漢蔡邕，親卒依墓舍。亦聞晉王裒，攀柏號晝夜。赤烏白雀感庭除，古来孝子皆流亞。披閲潘君夢廬圖，虞邱風樹同號呼。無形無聲伺視聽，平日昊天罔極追勞劬。親䘮哀戚幾滅性，豈止躃踴哭泣傷肌膚。築廬墓側誓徃守，以病沉淹床褥久。中夜徃徃夢見之，便欲存亡同聚首。継因溘逝願未成，魂魄終應依隴畝。後人嘱友寫圖名夢廬，傳出孝思期不朽。吁嗟孝子多仁人，流俗何獨遺其親。截裾出門戀官位，白雲千載無音塵。存日未盡循陔養，秋霜春露誰悲辛。潘君報本銜哀思，思親身後無窮期。白華可補蓼莪廢，畫圖用意直欲希風詩。

題高澹懷制府照
維公從龍之後裔，封疆重任此身寄。風沙蹀躞馬蹄忙，英俊兒郎同一騎。平生警戒耽游遨，敢云我獨肩賢勞。為上為德下甿庶，夢寐亦復心週遭。馳驅鞍勒殫臣職，文經武緯原同條。後人他日蹶然起，下九折坂疾於駛。公忠報國惟勤劬，同騎之時示此旨。

書元遺山詩後
遺山仕值哀宗日，詩帶蒼凉幽咽聲。雲外廻瞻故宫闕，行踪髣髴庾蘭成。

周忠介公祠詩代迎送神曲
代荔椒兮栗梅，貯清酤兮深杯。神之来兮平旦，顔温麗兮心鐵漢。後五人兮追随，頎而武者顔佩韋。清風為車白雲馬，龍為御兮翩翩而来下。神入廟兮誰相陪，神故友兮徐公銀臺。兩公當日身值傾危，談往事兮髮冲冠，訴交誼兮心為開。訓示士民兮禔躬不仆，寧直繩兮毋為曲就。倘值扶賢而鋤姦兮，又何妨陷胸而决脰。彼許顯純之淫刑，倪文煥之犬嗾。比蛆蟲糞穢之糺結兮，千萬年而遺殠。芳筵散兮分游纓，銀臺先已升青冥。神之後裔猶在祊，神飭子孫勿自輕。念爾祖兮嶽嶽觥觥，神在天兮心怦怦，春秋享祀兮時来家庭。

偶興
孔顔道正中，别趣在沮溺。德義奬莫從，身心寄超逸。疆甽安我生，轉覺天地窄。鳳凰鳥中聖，難挽閑鷗適。

萬壽節同彭司馬芝庭韓洗馬瀝芳許太史陶邨祝釐既讌集芝庭賦詩恭紀予亦繼賦
聖筭無疆並大鈞，平分秋序近芳辰。祝釐忭舞随前哲，讌坐談諧集衆賓。金馬玉堂天上感，杜詩韓筆句中神。憐余老耄難為役，壠畝臣同壠畝民。

其二
小山桂下槿籬邊，玉笋班中列少年。後進暫覊追電足，前良同望大羅天。座中静聽霓裳奏，闕下縈懷金鑑篇。雅樂停餘車騎散，八分凉月向人圓。

張氏牡丹花歌
示浦門南張叟家，庭中齊放牡丹花。榦多年歲老成樹，横卧於地雙蛟蛇。攅枝直上儼林立，枝枝朶朶流朝霞。客来數花餘八百，吳中無處同光華。奇花却從何處得，幾載工夫費培植。主人細說先朝事，座客静聽聲寂默。先朝養士重文臣，一入木天儷圭璧。宫詹聲望壓詞曹，胷次却嫌樹柴棘。甲第豪華擅里閭，名園結搆傷財力。疊石成山遍種花，買花却用千金直。此花昔在叢臺中，錦幕常遮一捻紅。竟日尊罍留狎客，終朝絃管醉春風。日烘露染花常盛，勢徃時移事不同。蟻賊縱横九宇毁，燕薊殘餘廟廷改。鼎湖龍去臣應從，不願攀髯戀軀體。游移匍伏賊廷歸，故國檄文正其辠。逋亡異地衆喧呶，横暴駈之入鴛水。蒿里旋歌事已空，空園荆莾埋芳茝。屋後婆提僧舍移，堦前花藥山人買。兩本買來六十年，托根茅舍竹籬邊。西子何堪泛湖去，要令寂寞全其天。項氏物為張氏物，花時客到每盤桓。我聞君語再三歎，相對石闌細娛玩。從今此地閲年多，花海那能無變換。世事繁華有幾時，古今惟許逸情知。年年且願擕良友，穀雨来看瀾漫枝。（此予年三十時作，追錄於此。）

一一齋詩卷一　己卯
升天行
人世不可居，所思在帝鄉。身騎白玉龍，云端駭超驤。乘風遊絳闕，弭節叩天閶。羽旄紛紜至，玉女歡相迎。摳衣朝法陛，矯首瞻雲房。雙闕秩方位，太微表中央。白榆夾道生，紫鳳聲嬌儜。仙人共遊戲，齊吹紫鸞笙。瓊瑤為環珮，素霓為衣裳。授我保真訣，傳我延年方。奇文奧難讀，長跪求其詳。靈芝粲五色，服食生霞光。凝神遊邃始，年命永無疆。

新柳
西川舊種已成行，萬縷千絲惹恨長。往日寒煙疏客舍，祗今宿雨滿迴塘。靈和殿裏休回首，烏夜村邊欲斷腸。愁殺離亭分袂處，數聲風笛韻悠揚。

其二
又與東風埽路塵，輕黄滿眼色初匀。樹從少日栽時老，枝向前年折處新。南内無人還拂檻，永豐有種乍開春。丰姿濯濯今誰似，認取身披鶴氅人。

其三
杏花江店欲開時，瞥眼長條踠地垂。竟日酒旗空蕩颺，有時燕羽更差池。依樓自覺春光好，（本梁元帝句。）拂馬堪憐歸信遲。（本張正見句。）最是深閨情惋悒，陌頭煙雨不勝思。

其四
葉葉風開染黛螺，麴塵如縷蘸清波。初烘薄日春還淺，纔對離筵恨已多。汴水昔年人在否，金城往事感如何。不堪更詠鵝毛句，愁絕江南庾信歌。

齋居雜興
生平不求榮，吾榮誰當辱。苟能免饑寒，私志亦已足。況荷高厚恩，歲歲稱大熟。聊為甽畝民，不用詹尹卜。

其二
園中半畦菜，一雨青芃芃。熟之佐饔飧，感彼造化功。勿言滋味淡，報汝實已豐。何不食肉糜，哀哉真愚蒙。

其三
去聖日以遠，經學棄之地。枚馬揚其波，沿流更多僞。排偶聲律中，寧有聖賢意。治水鑿龍門，唯當窮所自。

其四
為學戒欲速，此如栽木然。但培其本根，歲久能參天。六經聖賢梯，守此可老焉。華詞期掃盡，慎勿窮彫镌。

其五
聲名爾何物，疑是瓦溝霜。大本苟不立，虚譽安足揚。美玉既玷缺，誰以千金償。今人之所艷，古人之所傷。

其六
達士遐不作，冲穆日以遠。才高何足矜，而乃自驕蹇。物理滿則傾，改圖或未晚。道要在損抑，吾師孟子反。

其七
東家懸金魚，西家乘高車。下士守寒賤，兒童每軒渠。兒童勿軒渠，煙水樂有餘。長鬚刺輕篙，一葦縱所如。

其八
君子不在貌，所貴知其心。尺寸不敢越，置身貴球琳。俣俣豪華子，躍冶誇良金。有懷誰與言，空山自鳴琴。

訪沈莊懷
不見竹堂叟，朝來已匝旬。因過青草渡，走訪白頭人。木石為三益，風花結四鄰。留賓祗黄獨，應歎阮家貧。

題莊懷吴淞江竹堂
風泉響枕席，茅堂景無限。吴淞當吾目，不用并州剪。有時白雲來，度江自舒卷。宴坐脩竹中，林光淡將晚。

村居
三面臨流架短椽，蘆簾土銼景翛然。門前已種先生柳，郭外曾無季子田。采藥春移花下屐，釣魚秋泛月中船。村南也有桃源路，吾愛吾廬自一天。

其二
窄徑疏籬曲水東，柳梢常挂月如弓。三家村口少人過，獨木橋邊有路通。農父短蓑紅蓼雨，漁郎小艇白蘋風。身閒何事煩經畫，學種南園蹋地菘。

揖青亭觀禾志喜和尤西堂太史韻
揖青亭上開軒望，阡陌油然羡耦耕。跳躍不煩秧馬力，轆轤希聽水車聲。已傳擊壤歌時若，更值蠲租罷取盈。佇立賞心忘日暮，隔城遙見淡山横。

題烏目山人九華山圖
略展生綃第一重，眼前朵朵削芙蓉。此生可遂青鞋興，先向毫端認九峯。

渡江
八月十八風色逆，燕子磯泊船千檣。鐵索繫岸勢掀舞，青山與船相低昂。舟人發願禱水府，鳴金邀福屠豬羊。五更索索旗脚轉，開頭捩柁帆齊張。江㹠避日水底伏，神鴉迎棹空中翔。中流不須呪浪婆，龍驤穩似馳康莊。助以長笛撾鼉鼓，旛竿十丈風飄揚。放歌大笑差快意，破浪直欲窮八荒。鍾山相失只片刻，金山一塔船頭長。轉眼直抵潤城下，鼻邊時撲吴稉香。星飛電掣二百里，疑有神物來匡襄。望中煙鬟十數點，皎若曉鏡開新妝。笑指昨日繫舟處，白雲杳靄天蒼茫。

樵
趫捷類猿公，峭壁斫枯樹。黄葉擔上秋，白雲山下路。

牧
耕壟驅之勞，飲溪予以逸。如何牧牛者，翻解牧民術。

送友
君去我送去，我歸誰送歸。帆遠不能見，江水空寒暉。

秋日
淅瀝金飇裏，蕭然獨掩扉。迎霜孤雁叫，帶雨一螢飛。夜午蕉心卷，天陰菜甲肥。棲遲身漸壯，底事不知非。

其二
吐棄勞生事，疏鐘入座聞。牆低通夕靄，衣冷撲晴雲。紅豆風前摘，黄花霜後分。幾行寒雁過，觸緒歎離羣。

秋夜吟
長夜偏無寐，匡牀孤枕横。櫺疏殘月入，壁破亂蛩鳴。布被生寒意，綈袍感世情。獨憐歸夢遠，轉側怯深更。

秋晚書見歸飲張氏場圃
秋思蒼涼映布袍，數聲哀雁過江皋。帆從綠水飛來遠，天到青山盡處高。有客東籬同采菊，無人九日補題糕。（時重陽後一日。）歸家場圃憑泥飲，爛醉狂歌足自豪。

懷王千里
長天望不極，杳杳隔關河。既歎友生少，又傷離别多。霜清吴苑冷，木落洞庭波。（時千里客楚。）應有歸來夢，楓林月黑過。

漁父
長江無徭役，托命煙波裏。網罟作田園，魚蝦滿秋水。婦娶漁家女，女嫁漁家子。得魚换村酒，歸來滿船喜。酌以老瓦杯，佐以鱸四腮。數枝紅蓼花，零亂當船開。簌簌蘆葉響，月上潮初來。波濤非云險，夢寐無驚猜。何事獨醒人，澤畔吟聲哀。

簡張嶽維
檢點行藏種種非，吾儕合守釣魚磯。桂枝高處蟾空老，竹實凋時鳳亦饑。箏笛自來輕雅奏，綺紈從古笑深衣。須知也有窮居樂，雞語鷗盟願未違。

連雨走訪莊懷
離居此日覺寥寂，又逢連綿風雨寒。正當涼風懷李白，且復微雨過蘇端。百年意氣可傾盡，三朝走訪非野干。感君飲食多厚道，何以報之青琅玕。

冬夜不寐志感
夜長酒醒不成眠，寒氣侵裘透木棉。落葉一庭霜滿地，清砧四野月當天。漫思羽翼摶羊角，莫把工夫種石田。賈誼少年真傑士，治安曾策至尊前。

其二
不寐中宵百感興，肉生髀裏歲華增。劍埋古獄光常燦，驥困鹽車志欲騰。曠野短衣聊射虎，高臺長嘯漫呼鷹。此身貧賤須豪縱，年少從來羨五陵。

題畫梅
露沁寒英參色相，風含翠篠會聲聞。靜中認得春來路，一片青山萬壑雲。

美人照鏡圖
青銅鏡，背盤龍，面如滿月昇秋空。美人空房照顔色，宛然映水雙芙蓉。照罷長歎息，花開能幾時。明年鏡中面，不復舊丰姿。賤妾顔衰那足惜，遙憶征夫已頭白。

長干曲
家住長干里，作客寄襄陽。雖添新迷迭，那不思故香。

題鉏茅圖
荒穢滿天地，吾鉏安所施。日出荷鉏出，日暮荷鉏歸。時還把詩卷，百世尋吾師。

武夷曲送客
武夷高峯三十六，峯峯白雲晝栖宿。清溪九曲似明鏡，倒影芙蓉浸寒玉。騎鶴仙翁去已遙，山人策杖來遊遨。昇真洞口拾瑤草，禮斗壇前吹玉簫。崚嶒石色倚天紫，仙船隱現山巖裡。時聞水樂奏高空，金石鏗鏘入雙耳。幔亭曲罷寂無聞，何日虹梁度彩雲。仙籍倘書予姓字，齋心同謁武夷君。

夏仲昭墨竹
太常墨竹誰與匹，湖州以後稱勁敵。胸中肝肺忽槎枒，吐此夭矯蒼虬骨。一叢直榦凌青空，上有霜籜飛天風。一叢石畔忽斜出，竹梢俯地煙濛濛。兩枝枯榦頭且童，勁節中斷如截蔥。乃知腕底有成竹，化工入手天無功。太常草書體奔放，時為君王寫屏障。（歴永樂至天順，俱以善書受知。）六書之法通畫竹，絕技縱横出天匠。披圖忽聽風雨聲，把玩人人共惆悵。畫竹儼同真竹真，此中妙理能入神。吾生粗識畫中趣，幸免見與兒童鄰。挂向空堂雪色壁，學掃寒梢一千尺。

一一齋詩卷二　庚辰
雞鳴曲
雞初鳴，霜滿屋，征夫束裝整長轂。别婦牽袂雙淚垂，嗚咽不敢高聲悲。出門登車天欲旦，車聲杳杳雞聲亂。願郎到處聞雞鳴，便憶此時離别情。

擬新樂府七首
其一　賣花翁
賣花翁，春來賣花到城中。城中豪家愛穠艶，金錢换取金碧叢。買花更得種花訣，能使造化無全功。主人招客花正穠，座中红袖拈金鍾，朝絃暮管醉春風。年來山花更多態，山翁擔到城中賣。往來不見買花人，怪殺豪家竟何在。不如瓦盆濁酒村農家，年年隴頭看菜花。

其二　草玄客
草玄客，撑腸拄腹千卷書，不向公卿作長揖。可憐寒不能衣、饑不能食，窮年矻矻頭欲白。誰家男兒氣高張，有眼不識漢與唐。連雲甲第遙相望，夜光明珠動斗量。房中金釵十二行，秦箏羌笛奏兩旁。朝朝暮暮樂未央，君不見南濠商。

其三　田家女
田家女嫁田家郎，布裠荆釵住江鄉。春蠶夏餉秋紡織，白頭相看足衣食。君不見豪家女，嫁京華，顔色灼灼如桃花。京華貴人情惡薄，昨日花開今日落。

其四　踏車謠
朝踏車，暮踏車，力疲財竭聲咨嗟。田中黄秧半枯瘁，千里赤日無雲遮。晚炊缺食兒童譁，明朝斗米何處賖。踏車歸來正欲睡，虎吏鋃鐺鎖教去。使君夜飲酣有餘，堂上笑聽肉鼓吹。

其五　織婦歎
促織復促織，織婦聞之重太息。當窗曉織到日黑，千縷萬縷織成疋。公家催新租，私家責舊逋。公家私家兩交迫，慚無尺寸奉老姑。妾身無衣不足憫，老姑無衣那禦冷。君不見優伶近日擬王公，遍身盡服穿雲龍。

其六　鴨媒飛
鴨媒飛，飛且鳴，呼羣引類如有情。鴨羣聯翩下田野，羅家張羅一齊打。一齊打，一齊賣。得錢買食飼鴨媒，喜汝近來添狡獪。羅家喜，過客傷。依傍門户食人食，設引機械傾同行。中山之狼當道走，區區鴨媒復何有。

其七　五絃琴
五絃琴，中含太初音。一揮殊覺宫商邈，忽寫山高忽水深。曲終天地清沉沉，高堂倏如坐空林。太初元音淡無味，四座不語皆灰心。枯桐那復徽黄金，冰根零落塵埃侵。鍾期既死聽不出，摔卻絃琴换羌笛。

和張永夫詠桃
芳姿曾與夢魂通，半醉酡顔倚晚風。恰似微之舊遊處，竹叢斜露亞枝紅。

其二
穠華倒底委芳塵，腻靨蔫然數日新。惆悵五更風雨後，鏡中誰覓李夫人。

春山蚤遊
春山淡濛濛，朝徑頗夐寂。尋幽不暇嬾，恐作蹉跎客。深林墜濃露，幽花艷堪摘。山半生白雲，披雲緣石壁。更有蚤來人，淋漓留墨跡。

寄張永夫
不隨短夢入槐安，物態從君靜裏看。衆草蒙茸欺蕙弱，小桃爛熳笑梅殘。雞蟲舊案何須較，花鳥良盟未許寒。雨帽風巾隨處好，横塘佳景日盤桓。

書興和尤滄湄宫贊韻
竹枕籐牀靜可眠，披衿遙寄晚涼天。論詩有格分唐宋，置酒無心計聖賢。鳥破夕煙飛雨後，蟬移高柳響風前。幽齋喜與塵埃隔，茶夢常令白足圓。

閲元祐黨籍碑
黨籍碑，高崔嵬。朝臣一百有二十，司馬相公稱巨魁。以忠為奸狂作聖，司空敢持太阿柄。詔令州縣齊刻石，長安石工淚雙迸。黄門何用來毀碑，蓋棺身後論乃定。吾觀墨刻神飛揚，中天列宿垂寒芒。潭州儋州永遺臭，黨人名氏常流芳。青蠅白黑總難變，所惜宗社罹其殃。堂堂中原竟淪没，小人秉國謀非臧。崇寧覆轍起紹述，令人千載譏舒王。

言詩
五采紛纭各鬭奇，朱弦三歎此聲希。性情流露無今古，門户爭衡有是非。强韻若為歌競病，樂章誰肯學妃豨。最憐撼樹蚍蜉輩，强襲虞山漫刺譏。（時多尊宋黜唐者，故云。）

觀獵
鷙鷹横掠地，驕馬怒嘶風。一箭穿雲去，雙鵰落草中。

南池納涼
獨坐面曲沼，避炎兼避喧。心將止水靜，堪與幽人言。芰荷送遠香，竹樹蔭清源。適意欲歸去，涼風開南軒。

悼翁國坊
父母哀號割寸腸，誰能此際悟彭殤。他人力戰文場日，哭送君棺返故鄉。（卒于玉峯旅寓。）

其二
霜信摧殘玉樹枝，招魂為讀楚些辭。暗風驟雨三更火，想見伊吾未了時。

其三
讀殘書卷雜灰埃，孤榻風迴繐帳開。一領青袍穿未就，桂枝休向墓門栽。

秋興
十日陰風萬木呼，連綿飛雨泣天吴。青山處處雲舒卷，黄葉年年樹有無。韓愈上書丞相日，禰衡投刺建安初。功名半屈蛟龍志，莫怪荆卿善狗屠。

本意
仲蔚蓬蒿徑，誰人共往還。世情輕白面，吾道獨青山。園果風前落，畦蔬雨後刪。閉門何所事，贏得此身閒。

過朝天湖之獨墅村朱氏
短席張風趂晚霞，漁歌處處起謳啞。蘆飛斷渚千重雪，浪打危灘萬點花。湖號朝天真曠闊，村名獨墅少喧譁。舟人爲指前途近，一縷炊煙是我家。

見荒村逃民家
安土人皆願，胡為遠遁逃。村童抱茅去，餓犬向空嗥。此地不能住，異方聞更勞。還期官長好，都肯惜民膏。

舟過陽城湖訪王千里
蘆花迎短棹，過眼景萋迷。風急水增險，雲垂天欲低。轉帆遙見樹，入港漸聞雞。為訪同懷子，相逢索舊題。

丹青引贈李芥軒
江南是處多花草，天為畫工留本稾。芥軒老子善丹青，筆尖工巧奪大造。有時密處交枝横，花花葉葉披精英。有時只寫半幅絹，三朵四朵神如生。點綴竹石更蒼秀，雜以蟲鳥能飛鳴。平生佩服楊補之，徐熙雙鈎吾所師。黄荃錢選名亦盛，略嫌方板無神姿。當今花卉誰第一，南田惲叟聲籍籍。長安卿相盡傾倒，千金為壽索真跡。君今實同名不同，老向吴門作羈客。酒酣耳熱忽大叫，放眼看天墮巾幘。君不見曹霸當年畫入神，終日坎壈纏其身。折枝神藝真無敵，知我他年自有人。

詠雪次韻
長天羃羃凍雲遮，是處齊開頃刻花。密灑寒燈欺靜夜，亂侵遠浦長平沙。要同孤鶴論心地，還與愁人賭鬢華。隨馬點衣非我事，占來三白喜農家。

詠雪
欲下殊多態，風回散碧寥。色從空際得，花向雨中消。度嶺迷樵徑，緣溪失板橋。乾坤還太古，著意最難描。

觀梅
啁啾寒雀啅高枝，籬落春回野客知。風雪一天驢背穩，段家橋畔獨吟詩。

銅雀伎
銅臺漳水湄，玉座動悲思。君王遺命日，賤妾斷腸時。煖春飄繐帳，舊履罥蛛絲。西陵常眺望，魂魄未應知。

題王廉州畫
朔風呼號雪滿山，天地疑在虚無間。遣童脩琴出山路，抱琴歸來迷故步。

一一齋詩卷三　辛巳
早過朝天湖
月落湖尚黑，霽色昧毫末。篙師識港漵，放歌信前達。殘夢詎能續，鄰橈暗驚聒。推篷看天宇，上下未軒豁。日出宇宙開，俄辨涯岸闊。霞氣紅欲浮，嵐光翠如潑。沙鷺立連拳，驚魚跳潑剌。風高帆腹滿，舟疾同箭筈。兩岸瀉奔湍，耳畔鳴活活。極目杳莫窮，遙村煙一抹。

題顧無外别墅次原韻
石痩松寒處，清流遶澗迴。閒門明月下，芳草故人來。朝飲山花笑，春眠野鳥催。興高懷古蹟，為訪讀書堆。（顧野王古蹟。）

題友人野居
只與鷗分席，仍留鶴護關。白圍三面水，青露一痕山。梅實酸童齒，桑柔礙女鬟。客來愁失路，記取釣魚灣。

寓園即事
長日人初集，溪園夏亦芳。桐陰低户碧，梅子壓枝黄。誼熟忘賓主，朋高雜狷狂。醉餘磅礴甚，濯足向滄浪。

采蓮曲
新妝采蓮女，小艇凌波急。貪摘並頭花，不管紅裙濕。

夏日水亭即事
在水中央歎水哉，小亭四面洞然開。半池蓮葉有魚戲，八月柳陰無暑來。檢帙靜翻青玉案，洗盆熟煮紫雲堆。晚涼好詣華胥國，便是人間小劫灰。

自遣和尤滄湄宫贊韻
揖青亭子傍溪隈，問字賓朋日往回。半壁夕陽山雨歇，一池新漲水禽來。枯棊留客消殘局，濁酒招鄰泛滿杯。會得主人心賞處，畦丁時報好花開。

題畫村居圖
一樹野花誰是主，三家茅屋不成村。此間竟日少人過，啄木數聲疑打門。

其二
蘆葉青青兩岸新，釣船寂寞繫江濱。綠蓑青笠玄真子，不解逢迎絕可人。

讀杜集偶題
國士每難遇，斯人老鶡冠。饑寒依舊友，諫諍失微官。久歷秦關苦，還經蜀道難。篇篇見忠孝，謾作詠吟看。

野泊
舟行怯遲暮，野泊就寒塘。小市酒無味，遠村燈有光。浪翻千片月，人卧一船霜。鄉思憑宵夢，蒼茫歸路長。

除架
豆架高于屋，垂藤滿院陰。清霜欺太早，弱蔓力難禁。自識榮衰理，元無愛惡心。呼童執斤斧，斫取一沉吟。

田家二首為竹堂叟賦
爭利必在市，爭名必于朝。吁嗟利與名，得失隨所遭。何如竹堂叟，終身臥林皋。及時事隴畝，錢鎛躬常操。四體良已勤，意適忘其勞。不稼而取禾，羞為達者嘲。悠悠沮溺心，千載如相招。

其二
行役既非願，委身寄田廬。榆柳覆茅屋，錄陰映前除。閒引月下泉，灌我畦中蔬。葵藿冀一飽，意足不願餘。行看松嶺雲，倦枕藜牀書。優哉復游哉，不樂將何如。

金山行（横山先生以拙詠呈京江相公，承索近詩，因賦此篇。）
長江天塹何其雄，岷山發源流向東。浴日沐月浩無際，地紐鎖閟天吴宫。大塊調刁發噫氣，銀潮素練飛長空。巨鎮屭贔作砥柱，中流削出金芙蓉。高巔髣髴承帝座，呼吸直與銀河通。其上谽谺宿牛斗，其下窟宅蟠蛟龍。觸石雲興作霖雨，能蘇衆彙占年豐。時時祥光絢百道，硨磲瑪瑙珊瑚重。流丹積翠耀金碧，青鸞絳節棲仙蹤。直西眼落蟠雪嶺，虞淵銜霓千玲瓏。萬川億派競奔赴，驪騰鵬運齊朝宗。巨靈十指擘二氣，真境遙接蓬萊峯。乾坤留此萬古色，想見混沌開鴻濛。吴頭楚尾攬襟帶，帝心特為名賢鍾。扶輿孕毓誕名世，金提力牧肩摩同。南軒理學穀城略，文經武緯安寰中。聖朝明良遇非偶，欣傳丹鳳棲梧桐。匡時才大心轉小，夙夜兢業懷虚公。濟濟門墻盛桃李，森森庭砌皆勳庸。先憂後樂遂素志，兒童走卒知公忠。翠華三度幸南服，億兆稽首瞻重瞳。相君獨侍心齋遫，弘化寅亮襄天工。至尊微笑問元老，民風熙皞無疲癃。陰陽不沴四時序，大地草木沾春融。蔭松天語下霄漢，内官奉出褒和衷。仁者樂山自得壽，錫公純嘏無終窮。日星川岳鎮常在，君恩相業彌蒼穹。憶昔曾登妙高頂，夜闌滄溟波潨潨。流輝倏忽奪雙目，金柱璀璨春霞紅。宇宙忽開萬象顯，俄然六合光曈曨。老僧為言日初出，決眥蕩我平生胸。安得身生怒鵬翼，飛騰暘谷乘長風。五雲高處金門側，迴翔下上隨鵷鴻。只今復睹山嶻嵲，躋堂更謁皋夔容。始知河嶽有真氣，自慚久滯蓬蒿叢。

贈山中叟
山牀壓清酒，滴作磵泉聲。日夕無妨飲，松風為解酲。

曉發梁谿懷故人華摩赤
露華滿地景萋迷，野店遙聞唱曉雞。乍卷孤篷認前路，一鉤殘月過梁谿。

其二
不堪聞笛過山陽，舊恨悠悠江水長。遙憶九龍山色里，白雲空鎖釀花莊。

登君山作
貼空天水映層臺，千里微茫眼界開。白日西飛忙似客，怒濤東下疾于雷。風高鴻雁寒相語，秋老魚龍夜自哀。楚相祗餘抔土在，樵蘇誰禁此間來。

集浮遠堂同雲間金沙諸友
層巖突兀俯神州，几席涵空萬象收。酌取深杯邀落日，慢教江水向東流。亂山放眼雲煙合，野客狂歌天地秋。莫怪酒人今落魄，由來吾黨半離憂。

賦得香徑泥銷露玉釵
艷質煙消付劫灰，斷鴛零鳳葬塵埃。春耕芳隴曾犁破，夜雨荒原為洗開。應共玉魚從地出，非關白燕自天來。梧宫秋氣堪惆悵，極目蒼涼問弩臺。

送汪小有遊泰嶽
有客手持蒼精龍，告我遠遊登岱宗。岱宗根蟠八百里，勢壓九服何其雄。秦時登封漢時禪，金泥玉笥秘難見。日觀遙臨碣石津，天門直對蓬萊殿。君從絕頂觀滄海，播撼乾坤心目駴。貝闕龍堂想象間，秦皇漢武今安在。丈夫所志在四方，安能跼蹐籠中藏。羡君一身行萬里，五岳之遊自兹始。

一一齋詩卷四　壬午
石鼓歌
陳倉石鼓最奇閟，一往蹤跡沉蒿萊。上從蒼姬歷唐李，尋原泝本其誰哉。白日慘澹鬼夜哭，神物未顯天公哀。鄭向好古勤搜討，韓愈作歌窮垠涯。車攻馬同建旄旐，宣王獵碣談非詼。諸侯會同講威武，玁狁北伐徐方來。共和秉政佐太平，中興鴻烈高崔巍。龍文螭篆史籀筆，彫鏤刻劃回雲雷。鄭樵程琳及董逌，議論龐雜多疑猜。歐陽疑信各參半，蘇子始服韓公才。字傳四百七十一，二千餘載開蒼苔。後賢寶護置太學，迄今焜燿黄金臺。當時不遇昌黎伯，鳳翔冷落空山隈。我從搨本細把玩，殘章斷句如瓊瑰。詰曲跟肘辨一二，目瞠口合那敢開。鸞翱鳳翥虎豹攫，金繩横鎖雙黄能。（乃平聲。）李斯陽冰不足數，上追軒頡為同儕。更傳岣嶁山頂碑，紅文綠字鉅以魁。事嚴跡秘神鬼駭，蟲書一一天工裁。周宣神武夏禹智，兩君功德超九垓。安得同載置一處，皋益申吕親追陪。古今不朽賴明聖，石刻豈得常昭回。始皇登陟鄒嶧巔，銘功作頌何焞焞。照天野火燒白石，轉瞬不覺隨寒灰。

燈讌
百尺華堂錦作筵，枝枝玉樹暖生煙。燈開吳下無雙市，月選元宵第一圓。幕裏佳人憐紫玉，座中學士重青蓮。誰知陋巷焚膏客，半盞熒熒照草玄。

看菜花偶題
數畝蕪菁傍水窪，深長滋味屬吾家。遊人盡愛新桃李，誰向荒郊看菜花。

題山齋
萬山爭入牖，落翠供晨餐。不斷三秋色，能先六月寒。石曾邀米拜，松不受秦官。為踐遠公約，穿雲到講壇

舟中曉發
不辨夜何許，雞鳴第一聲。客隨途共遠，船與月同行。情話懷親串，狂歌和友生。披衣豁雙眼，一笑大江橫。

雨花臺
紺宇琳琅佛子家，青山迴合大堤斜。似將高座臺邊雨，散作長干市裏花。樹杪一江鋪瀲灔，城壕萬舸走風沙。可憐赤族忠臣墓，（方正學先生。）寂寂松楸起暮鴉。

同徐龍友登報恩塔
出城見浮圖，漸近首頻仰。日光耀金碧，璀璨非一狀。偕侶盤雲梯，力疲藉笻杖。不知身忽高，已到飛鳥上。遙山如龍蟠，隱見疊屏障。江流亂山中，百折瀉滉瀁。一髪青濛濛，齊楚疑可望。呼吸通帝闕，日月挂簷向。雲煙護昏朝，頃刻變形相。久困藩籠中，今識天宇曠。昔年登臨人，回首半淪喪。胡爲名利場，紛沓逐諸妄。把袂語同遊，出院聽梵放。（丙子歳來遊者四人，今半化為異物矣。）

金山
中流削出玉崚嶒，倒影芙蓉似鏡澄。孤塔鐘聲沉鐵甕，遠天帆影向金陵。松陰宛積空江雨，雲氣如封一寺僧。隔岸小舟疑畫里，故乘風浪放魚罾。

其二
百丈長廊繞寺周，此間奇勝冠中州。半空日月當窗過，無地樓臺出水浮。歷亂帆檣京口暮，微茫煙樹海門秋。振衣直上留雲處，不盡江天一望收。

留雲亭
曲欄高棟峙山巔，俯瞰洪流浴遠天。亭本留雲更留客，夜深好擁白雲眠。

登妙高臺
第一名山第一臺，憑空百尺面江開。纔從玉帶橋邊過，又踏金鰲脊上來。江合萬流趨溟渤，地蟠孤柱接杓魁。最高頂上呼張祜，誰是當年壓衆才。

古鏡
玉匣盤螭土蝕紅，開驚滿月吐秋空。不須浪把妍媸别，冰雪肝腸一照中。

書悶
豈乏屠龍手，誰傳相馬經。乾坤雙眼白，風雨一燈青。人世隨荒梗，吾生寄草亭。閒居何所事，頌酒學劉伶。

過張彙征齋用杜工部雨過蘇端韻
愛此風土厚，人好村亦好。我來天已明，到岸日光早。乃知長風便，倏忽如電掃。主人喜客至，披衣輒顛倒。東家買魚蝦，西家覓梨棗。坐無拘忌客，談笑開懷抱。輕蘿搖清風，秋霜换春草。物情有盛衰，人生豈不老。羨子正少年，學術慎自保。勿作噉名人，索米長安道。

送朱悔人明府用李翰林寄崔員外宗之韻
遠道陟吴會，時序當杪秋。偕行有仙侣，（揭魯山。）李郭嘗同舟。詩派出新城，玉瓚盛黄流。篋藏京華詠，雅正含清幽。承命宰石泉，晴川去悠悠。陽春原有脚，到處蘇窮愁。清江飲君馬，送君出芳洲。佇立望不見，日暮增離憂。

雞聲
唱落曉星天欲曙，唤回殘夢客初醒。遙憐遠戍沙場卒，滿地霜華馬上聽。

行路難
婚姻本有時，貧家失其常。蹇脩雖已通，百兩未及將。父母昔教誨，禮義能自防。當春三月時，養蠶勤采桑。行行至陌上，使君車馬何輝光。使君謂妾顔如花，殷勤願贈明月璫。妾身自有夫，愆期焉敢忘。歸來淚滂沱，月出照空房。姊妹不同心，各炫嫁時裳。姊妹且如此，何怪行路狂。

贈李芥軒兼訂明歲看花之約
短後常穿舊布袍，眼分青白是吾曹。五湖宅在無三畝，萬里身歸有二毛。月下舉杯傾竹葉，風前出網亂銀刀。明年好赴看花約，楊柳春塘繫小舠。

送芥軒歸鵝湖
斟酌橋頭促解維，數行衰柳望參差。看君此日歸帆急，正值斜風細雨時。

題徐俟齋先生西山圖
誰寫西山景，西山老逸民。井中元有史，畫里竟無人。

題荒江聽雨圖
雲氣擁孤棹，繫纜江之漵。高浪沒遠天，哀鴻靜相語。掩篷不成寐，獨聽荒江雨。

題陸研北湖村漁子圖
髯翁豈為食無魚，占斷湖村學老漁。也似當年侯叔起，背將溟渤向沮洳。

書感
底須辛苦歎勞薪，只合蓬虆老此身。八駿骨存誰問價，五羊皮棄不干人。慣看鷗鳥眠閒地，怕見軒車走要津。相約風流二三子，青鞋休踏軟紅塵。

其二
搔首無端感慨多，浮雲變態問如何。填池蝌蚪魚龍戲，得雨鵂鶹鼓吹過。酒渴澆胸消塊礧，燈殘顧影見蹉跎。龍淵掛壁塵封久，斫地還能起浩歌。

廢寺
古寺今隤壞，曾為選佛場。雨添空缽水，草續瓦罏香。白日停齋鼓，名山廢講堂。老僧無别事，捫蝨話斜陽。

大雪用蘇東坡聚星堂雪韻
夜深地爐煨落葉，庭隅暗堆盈尺雪。推窗一片光糢糊，割面清寒正愁絕。侵曉放眼失舊觀，竹枝倒地松枝折。獨木橋畔人跡稀，三家村中爨煙滅。野田無粟雀苦饑，江波不澌鯨易掣。丘陵浮動坑谷滿，天地虚無留點纈。清飇颯颯刮庭户，灑袍入袖飄回屑。已看積霰迷昏朝，不比風花纔一瞥。書生凍吟有律令，撒鹽飛絮恥勦説。詩成飲酒破嚴寒，夜臥不怕衾如鐵。

一一齋詩卷五　癸未
朱隱君江上草堂
江上雙峯一草堂，風光想象雪堆莊。不容人到花垂地，偶卷簾高燕在梁。遶砌野泉清見底，拂檐斜竹綠成行。主人竟日閒無事，數卷殘書對夕陽。

飲斜川書屋
野性從吾嬾，交情見汝真。牆頭堪送酒，童子解留賓。語鳥窺吟管，飛花點漉巾。春疇消息動，農事漸關身。

牡丹
不鬭朱門五色霞，空庭乍見一枝斜。南朝零落徐熙墨，誰寫風枝幾朵花。

古風三章上宋大中丞商丘先生
梧桐高百尺，斵為焦尾琴。臨風寄遐想，揮弄發古音。峨峨蒼山高，悠悠湘水深。此調苦寂寞，誰為識幽沉。唯感曠與夔，聞絃知寸心。

其二
為政戒煩苛，綜理善經略。清靜治有餘，閭閻盡康樂。訪古探名山，問奇尋幽壑。兵衛列畫戟，名流互酬酢。餘閒事吟詠，注意恤民瘼。讀公覽風篇，豈讓舂陵作。

其三
大雅日荒邈，偽體常流沿。公獨泝原本，高論排雲天。聳峙俯衆岳，沆漭歸大川。風雅供吐納，萬象供彫镌。騷壇有宗主，末學思執鞭。願公勤清誨，俾得探真詮。

題畫
嵐氣轉蒼翠，殘陽靄餘明。白雲不可攬，山鳥時一鳴。中有忘機者，遲遲南磵行。

看更夫
七十老翁百病作，天寒風冷少衣著，身充更夫夜敲柝。東街西市時草竊，紅帕裹首露霜鍔。巡兵聞風斂蹤影，雙股起粟疑病瘧。賊退但責看更夫，虎勢踉蹡肆拏攫。為言媮惰少巡察，縛送官衙受鞭扑。老病何堪傷肌骨，每思絕命葬溝壑。吾有一言語老翁，從來捕賊官吏同。我家世居葑水東，去年十月風雪中。三更火光燭天紅，暴客入户持刀弓。雞犬飛走婦孺遁，青氊不留四壁空。苦無長鬚代下狀，身訴官府誅窮凶。縣官責里正，里正責比鄰，比鄰鬻販俱窮民。公庭撻辱最橫厲，悍吏誅索時怒瞋。鄰人竄匿肆勾取，縣符迭下時糾紛。盜賊未獲鄰里困，吁嗟此恨何由陳。一家被盜數家破，看更老翁何足云。君不見綠林跖蹻夜出入，縣官已奏龔黃績。

贈友人移居
昔住平江里，高亭碧水涯。今移女兒浦，獨樹野人家。涼月歸樵擔，清風放釣槎。村民共淳樸，遠近種桑麻。

嬉春絕句
到手須傾金屈卮，莫教錯過豔陽時。旗亭況有如花女，解唱黃河遠上詞。

其二
桃花李花半紅白，被花懊惱殊顛狂。春光如此不遊冶，為問汝曹有底忙。

其三
吴王墓頭草色新，女墳湖邊水鱗鱗。英雄兒女一坏土，忍放香醪不入唇。

送春日惜陰軒小飲（限「惜陰」二字。）
點點飄落花，離離秀新麥。冉冉春光去，忽忽成陳跡。人生正如此，寓形等羈客。今我不為樂，撫景空惋惜。

其二
開軒坐南榮，庭樹多清陰。微風尋户入，泠泠吹衣襟。急觴盪幽懷，滿飲須再斟。日夕羣鳥歸，圓景吐遙林。屢醒復屢醉，不知夜將深。

贈學圃野人
籬門傍岸斜，學圃野人家。錦里先生芋，青門處士瓜。性情關草木，事業寄煙霞。抱甕吾生事，無煩製水車。

題歸帆圖
夕陽水上浮，斷岸起煙霧。何處遠歸人，孤帆望中度。

過舊送别處
拂水拖煙柳萬條，晴雲一抹鎖山腰。古人此地曾分手，長短亭前舊板橋。

憶張氏務畦草堂
一灣流水兩橋通，簾卷波光入座中。遶砌亂翻紅芍藥，沿籬細長綠芎藭。飯牛人起茅堂月，放鴨船歸荻浦風。别後五年勞夢寐，雪泥留爪感飛鴻。

舟往西山遇大風雨不得上崖而返
十年不踏西山路，載酒呼朋擬勝遊。何事天公故相惱，滿江風雨促歸舟。

其二
南山雲生北山雨，雲雨濛濛擁髻鬟。分明一幅米顛畫，不是將軍著色山。

其三
薄暮濃陰掃不開，狂風卷浪雪成堆。何曾略識青山面，空載一船煙雨回。

初夏即事
劇憐春已去，扶病啓柴關。放眼看新緑，隔江逢遠山。草長風自動，花落夢俱閒。物我渾無忌，沙鷗好往還。

怪松行
巉巖石劍攢青空，窙豁幽谷生孤松。一枝倒掛直裂峯，蜿蜿蟠屈形虬龍。鱗甲剝落髯蓬鬆，埋頭臥角號雷風。崖西俯跨連崖東，𧐖蜷下照雙石谼。盤空欲橫忽復從，交枝散作千𤫩瓏。問松何年出谾豅，托根太始開鴻濛。鑱天絕嶺稀人蹤，鑿雲披霧徑偶通。工人度材棄不容，曰醜貌類南方榕。磥砢臃腫難雕攻，少見多怪世眼矇。造物雨露施頗公，土脈磽确滋培豐。始信人棄非天窮，根如頑石枝青銅。武侯廟柏千秋同，不羡岱頂秦皇封。

玉峯旅寓雜詠
文筆峯連一線天，猿猱輕體許攀緣。生平事事居人後，只有遊山欲占先。

其二
山頭飛泉落磵隈，山下忽起雲濤堆。主人偶有會心處，獨向江頭歎水哉。（為旅寓主人題畫。）

其三
四起笙歌衮衮塵，歸來竹石避閒身。一瓢一枕悠然坐，也是人間看月人。

其四
夜長不寐開竹扉，露珠滴瀝寒侵衣。三更野鳥不肯宿，水灘覓魚來往飛。

其五
扶搖未得摶雲上，魂夢猶能貼月飛。醒後不知天欲曉，涓涓涼露濕秋衣。

送友人之陝西幕
此去秦中路，千山與萬山。雲開看少室，月落度函關。幕府功名遠，書生鬢髮斑。閨中應有約，計日望刀鐶。

擬謝康樂遊山
閒居感心跡，結念在林壑。值兹芳春好，豈為微官縛。出門望遙岑，青翠疊巘崿。尋山不厭深，野逕行屢錯。遶磵弄清流，捫壁采靈藥。麻源路疑斷，石門勢欲削。哀狖嘯巒端，天雞響林薄。雲屯巖光暗，風過山花落。良知幸相從，同調雅有托。葆真意自足，適己物共樂。誓將老巖阿，終然遠繒繳。

贈趙西園公子
聲華不數富平侯，豪氣真堪隘九州。柳陌橫馳金騕褭，蘭堂迴繞玉雕鎪。賭詩有客嬴錢起，講易聞君慕薛收。自怪野人偏冷落，西園池館未遨遊。

文選樓懷古
監撫餘閒事校讎，於今遺跡傍邗溝。行人誰問華林館，詞客還尋文選樓。廢院塵封鼯鼬嘯，荒臺雨過蔚蒿秋。蕭梁代遠才華在，洵是江湖萬古流。

晚渡朝天湖觀刈稻書感
一帆暝色渡湖船，高浪茫茫欲拍天。寒雁立殘沙岸雨，昏鴉衝斷遠村煙。歲收未足中人賦，奢望虚占大有年。觸目蕭條風景異，蘆花如雪覆平田。

同張嶽維宿九龍塢安偏人齋
酒醒更闌夢不成，草堂燈火話平生。拂檐半是青松樹，一夜風聲認雨聲。

獨釣
水清魚可數，投竿意悠然。魚驚釣絲影，散處蓮葉間。終日閒我釣，靜對溪南山。僧來施魚食，祝魚避深淵。感此多惻隱，罷釣行歌還。

徐昭法先生畫芝
壘坷叢生筆墨奇，西山芝似首陽薇。笑他四皓非真隱，也向商顏覓療饑。

家嚴畫夜泊圖命題絕句
淡雲疏雨過芳洲，簇簇蘆花覆釣舟。夜半夢回明月上，白魚飛破一江秋。

村行書興
東阡連北陌，總屬野人家。農健場先築，年豐酒易賖。蘆洲堆白雪，楓岸簇丹霞。極目滄江遠，雙鳧落淺沙。

歸鴉
物性亦知返，羣飛趁夕陽。棲遲誰得所，鳴噪自相商。木落曉驚月，臺寒夜有霜。遙憐碧紗裏，咿軋織流黃。

張損持太史屬題雪霽南轅圖
燕京十月天飛雪，黃金臺畔行人絕。短轅何事獨南行，望裏銀沙半明滅。昨日丹黃校石渠，今朝周道覺倭遲。君恩浩蕩無由報，細訪民風好采詩。

一一齋詩卷六　甲申
古風
南山在何許，遠望煙雲深。中有靜者流，結廬東崖岑。微言自剖析，妙理常搜尋。寥寥千載後，獨契黄虞心。

其二
蒼蒼陵上松，下有千歲苓。采之欲相贈，為君延脩齡。道遠不可致，物薄誰為珍。臨風空佇立，歎息此微誠。

其三
天豈欲人老，親豈欲子貧。二者命限之，屈伸每平分。有命不自安，畢生俱苦辛。縛柴以爲門，熟菜以爲飱。種田原野間，釣魚江水濱。委順俟物化，陶然見天真。

其四
君子能善始，尤貴善其終。勛名一何高，峩峩齊華嵩。末路不自振，蹉跌竟無功。小人伺間隙，衆口交相訌。知止乃不殆，懷古欽高風。見首不見尾，千古稱神龍。

其五
西山有高士，志節師伯夷。武周本聖人，而敢傲睨之。薜荔煖吾寒，白石飽吾飢。時攜山陰叟，巖谷共采芝。斯人既淪喪，山水無清輝。搔首懷美人，清風有餘思。

其六
文章本天成，所貴在自然。奈何矜小智，而日窮雕鐫。言語非不工，性情何有焉。此如隋宫花，翦彩鬭春妍。著述逾百家，紛然散雲煙。相期當世士，努力探真詮。

其七
吾讀陶韋詩，展卷見面目。天然謝雕繢，泠泠叩冰玉。二公豈詩人，要是至性足。誦之心骨清，聞韶可忘肉。何為時世粧，紛紜衒紅綠。季札不復生，誰能識雅曲。

其八
兔絲附喬木，引蔓參天長。羞與衆草伍，勢分有低昂。喬木忽摧折，兔絲亦被傷。誰人仰首看，蹂躪棄道旁。物生貴自立，扳援謀匪臧。幽蘭生空谷，是名王者香。無人采而佩，臨風抱孤芳。君看達節士，固窮以自藏。

其九
前有車馬客，呵殿道途中。車前列旗旐，馬後隨刀弓。行人不敢視，望塵拜下風。前途遇耕農，容貌如龐公。相遇不回首，行歌曲未終。

其十
珪組何足榮，既貴重行義。不能蘇民瘼，所學者何事。廣廈千萬間，要當存此志。夷甫尚清談，居官等兒戲。

其十一
古人亦有言，生年不滿百。半為身家營，半為子孫役。德業了不聞，擾擾頭已白。鄙哉王濬沖，猶然鑽李核。

其十二
房琯隱終南，令名遍寰區。天下為己任，談論頗有餘。一朝將重兵，車戰任竪儒。同時四萬人，陳濤喪其軀。督戰誠有罪，琯也亦自愚。名士苦無用，憑弔為嗟吁。有愧諸葛君，不輕出茅廬。

其十三
齊有黄公女，婉孌儷旦嬙。公欲掩其美，謙言女陋妝。醜聲謬傳聞，六禮誰為將。東郭無鹽女，衒嫁心徬徨。奇醜不自醜，叩閽訴君王。一言立為后，妍媸反其常。歎彼黄公女，皓首守空房。

其十四
鷰鷰共飛飛，飛飛求其巢。或則棲杏梁，或則棲蓬茅。彼此不相見，忘為舊時交。偶然出銜泥，復見古原上。時命苟不同，意氣分卑亢。卑者斂羽歸，亢者凌風颺。對面分秦越，觸目起怊悵。

其十五
好女秉貞性，幽閒比芳蘭。翠袖倚脩竹，天風生暮寒。吴姬臉如霞，夫婿為大官。專寵益嬌態，稱體輕羅紈。世事看轉燭，尺水愁波瀾。夏日芙蓉花，秋日傷衰殘。空房明月夜，獨抱琵琶彈。

其十六
尺地能生草，寸燭能照人。丈夫既富貴，奈何利一身。膏腴連萬頃，甲第通青雲。骨肉等行路，誰念病與貧。所親尚如此，功名焉足論。

其十七
人生如春花，開者行當掃。更如霜中葉，外綺内已槁。君子疾無聞，聲譽亦忌早。隆隆遍京雒，中懷未聞道。華實不相符，折減同腐草。為語好名人，韜光以爲寶。

其十八
孔子惡驕吝，老氏戒睢盱。世棼日熠熠，至道歸沖虚。諒哉古人心，澹泊足自娛。安得脱塵網，去與木石居。

其十九
請君看撲滿，多藏身必碎。請君看圓月，既望還復晦。滿盈不可居，榮華豈常在。蒿萊有隱者，稟性嗜恬退。青山我友朋，白雲靜相對。委心遊天和，通塞兩無礙。

其二十
前不見古人，後不見來者。此身何悠悠，同調實已寡。獨抱三尺琴，寸心向誰寫。曠望鍾子期，愴然涙盈把。

新嫁娘
未熟姑心性，但聞姑最賢。愛姑如愛母，妾自得姑憐。

王明君
天賦殊尤質，翻為異域人。君王不好色，遣妾去和親。

登垂虹橋望太湖謁三高士祠放歌
吾聞垂虹橋，七十二洪鎮驚湍。十年夢想今始到，使君叫絕開心顏。東西蜿蜒跨千丈，寶帶連綿未堪狀。橋心百尺撑高亭，開牖遠納寒山青。玉盤螺髻紛在眼，洞庭微茫山點點。望中濤頭駕銀屋，鯨魚跋浪老蛟伏。陰壑澒洞，煙波溟濛。噴薄日月，不知西東。餘瀾轟輵怒未已，聲勢猶震天吴宫。礟車雲起驚風旋，飛廉賈勇來九天。峨峨大艑不敢前，失勢恐墜獰蛟涎。今時之險且如此，何況震澤未定洪荒先。橋下有古祠，合祀名三高。弓藏鳥盡避烏喙，蓴鱸味美歸東曹。石欄養鴨鴨能語，筆牀茶竈長遊遨。吾生後千載，懷古空蕭騷。願得割取三高祠畔一片石，相攜同志操漁舠。晝向橋上行，暮向船中宿。沽酒烹鱖魚，敲火然枯竹，欸乃歌聲斷還續。五湖月上光團團，蓬窗坐照鬚眉綠。

獨步尋花
竹靜江喧處，行吟步淺沙。無人能作伴，有興獨看花。細雨幾枝濕，微風數點斜。意闌思駐足，前路兩三家。

旋螺頂
螺頂搆丈室，開牖納莽蒼。空谷山鳥哢，曲磵春雨響。枯禪多道心，無生莫能獎。聞有抱琴人，蘿徑夜來往。

蓮花峯
峯勢斜仄生，直下過百丈。大石刀劍形，小石牙齒狀。同行五六人，三四未敢上。陟險貴輕捷，安用九節杖。攀葛如挂猿，手足勞俯仰。倏造峯之巔，始識天宇曠。茫茫見震澤，環混無歸向。崑虞兩小山，蟻壤遠可望。脚底起松濤，天風時振蕩。獨立久躊躇，隔巖送樵唱。

過彌勒嶺
竹兜曉向山背行，南山北山雲氣生。昨宵三更雷雨急，山坳處處聞泉聲。

龍門
斗峭疑鬼工，分劈兩崖對。路窄攀垂藤，着脚亂石礙。行人屢迴步，險若蛇倒退。（峡路地名。）前山急雨過，雷霆聲在内。羣峯列眉低，俯見飛鳥背。吾生好探奇，登陟今已再。行當巢石屋，眠雲謝時輩。

白雲泉
乳泉常在山，白雲常在天。泉氣成白雲，蓊然赴奔川。老僧嵌巖居，竟日看雲眠。白雲許供客，酌此池中泉。岩頂垂綠篠，娟娟媚淪漣。微風遞清磬，泠然煩慮捐。徘徊日欲暮，萬樹生寒煙。

之浴鳧涇舟行紀事
吹面東風緊，天陰叫鵓鴣。江流樹裏斷，山色雨中無。水荇隨船采，村醪傍岸沽。浴鳧涇到未，前路問漁夫。

舟行紀事
短帆風力淺，迤𨓦過新隄。菱葉淨如拭，桑陰碧欲齊。寺傳林外磬，店唱午前雞。為訪玄真子，横塘古渡西。（時往九龍塢訪張山人。）

田家雜興
好雨應時至，夜來春水生。原野土膏動，及時事躬耕。荷鋤出東皋，布穀已有聲。道逢植杖翁，言語多撲誠。謂言少種秫，充腹宜香秔。雨暘雖不定，造物殊分明。四體勿偷惰，努力觀西成。

其二
農父綠蓑衣，農婦白苧裙。冒暑事田作，日午天無雲。汗流不暇揮，禾盛多蝱蚊。唱歌慰勞苦，酬答皆同羣。夕陽未歸山，且與窮餘曛。

過二弃草堂悼横山先生
草堂名二弃，結搆傍湖濱。花月常為主，歌吟老此身。催租無俗吏，載酒有門人。此日添榛莽，悲風起白蘋。

其二
長物都無有，荒涼數畝園。古藤纏怪石，野竹穴隤垣。地僻稀鄰里，家寒仗子孫。青山日落後，酹酒為招魂。

題秋亭羽士照
石磴倚古松，蒼然捎天碧。白鶴表孤步，閒雲卷無跡。道人讀黄庭，掩卷日將夕。

題陸叔平畫晚景三首
靄靄殘陽飛，蒼蒼遠山暮。何處漁師歸，自認門前樹。

其二
依微島外山，迢遞煙中驛。日暮何所之，愁絕舟行客。

其三
放舟乘晚涼，陰沉四山靜。水容如鏡磨，照見歸禽影。

抄唐宋人詩稾數種偶題絕句
感遇傷時陳子昂，獨抒情性變齊梁。後來韶濩雲山曲，一片風流屬漫郎。

其二
才氣縱横蜀道難，斂才須就五言看。古風最得風人意，莫怪胸中薄建安。

其三
掣得東溟掉尾鯨，盤空硬語浩縱横。紛紛西抹東塗手，請讀南山與北征。

其四
水窮雲起天然句，疏雨微雲正頡頏。此是五言真絕調，長城何獨號文房。

其五
韋柳詩篇味無味，元音好向此中求。後人多事輕軒輊，千古蘇州竝柳州。（東坡謂韋不如柳，後人俱謂柳不如韋。）

其六
諷諭千篇翻水成，元和風格見高情。如何原上離離草，偏向尋常句得名。（逋翁賞「野火燒不盡」二句，樂天因此得名。）

其七
奉禮當年運意微，女蘿山鬼是吾師。時人不識風騷體，只賞天驚石破詩。

其八
共傳獺祭驅材富，更説西崑體製卑。錦瑟無題添註脚，眼中曾否見韓碑。

其九
浩氣孤行見性情，儋州歸後更澄泓。無端滄海横流句，卻怪遺山也浪評。

其十
全楚堂堂納漢江，劇憐曹檜不成邦。四靈氣象真衰颯，卻對歐梅不肯降。

其十一
出師二表平生志，光景流連偶自嬉。歎息后村粗作序，未曾解讀渭南詩。

其十二
谷音一卷千秋業，思逐精靈入窈冥。字字遺民雙眼淚，如聞麥飯哭冬青。（《谷音》皆宋遺民詩。）

秋陰訪馮文子先輩
陰雨匝旬日，鄰園望眼賖。今朝動吟興，着屐過西家。曲水爛荷葉，空林落桂花。清言詩思足，吾道在兼葭。

九日舟中作
澹臺湖口放短棹，長風送客如飛梭。一枝兩枝寒菊少，十里五里雲山多。尋魚白鷺立斷岸，負霜黄葉辭高柯。鄰舟狂殺少年子，醉酒聽唱玲瓏歌。

同常州楊臨皋李尚白集江干古寺
江天漠漠蕩秋陰，崖畔精藍載酒臨。數載重聯湖海客，一尊款語薜蘿心。沙寒鷗鷺閒相並，水闊蛟龍晚自吟。判袂預愁歸路遠，相思回首暮雲深。

登江陰古瑞光寺浮圖絕頂
興劇攀登最上頭，聳身雲表豁雙眸。百年戰伐山河壯，萬里風霜草木秋。匝地蒼蠅鳴市井，滔天白馬走波流。（見大江。）老僧指點春申墓，衰草斜陽土一丘。

君山浮遠堂
萬千氣象盪心胸，浮遠堂高眼界空。鵝鼻一罾張木末，馬駝孤塔出沙中。拍天浪湧山根動，翻雪潮迴閘口通。日晚寒原勤練卒，角聲慘澹戰旗紅。（時李帥練兵防江。）

雙廟詩
城烏夜啼延秋門，范陽反寇顛乾坤。潼關戰骨積丘阜，公卿屠戮如雞豚。真源忠臣哭祖廟，討賊獨繼顏平原。鬚髯張肩髪倒竪，義斬六將披忠肝。睢陽圍城勢岌岌，千鈞一髪當空懸。更樓聞笛氣慘慄，兵疲食盡危難存。刀臠僕妾給壯士，日嚼血肉為饔飱。陣雲壓城悲風起，白日黤慘天俱昏。臨淮太守日晏樂，擁兵坐鎮冷眼觀。霽雲告急斷手指，矢恨箭着浮圖甎。主將西向哭且拜，高祖太宗神聽旃。萬死無以報天子，願作厲鬼誅其元。城亡兩公共致命，頸血化碧中心丹。援兵獨遲三日至，天付大節俾公完。向使當日棄城走，身或倖脱江淮殘。一城敢為天下障，力延唐祚當艱難。汾陽功成睢陽敗，成敗大數皆由天。千古汴徐祀雙廟，靈旗半卷風飄翻。兩旁南雷森劍戟，階下鑄鐵斫賀蘭。丹墀再拜酹尊酒，仰視神怒餘桓桓。

一一齋詩卷七　乙酉
擬梁武帝逸民詩
香餌雖美，蛟龍深藏。罻羅雖巧，鸞鳳高翔。爵祿雖貴，巢許徜徉。脩身潔行，千載垂光。

行路難
君不見井上有轆轤，中夜雖停晨復轉。君不見架上有羅衣，夏時暫著冬仍卷。人生貴賤自有時，貴者勿炫燿，賤者休嗟咨。昔時東陵侯，今日種瓜傍青門。昔時刀筆吏，今為漢相稱功人。爲雄為雌偶然耳，世俗歎羡何紛紜。丈夫得失豈在貴與賤，戚戚毋乃傷其神。不如醉鄉之中聊駐足，與人無榮亦無辱。

久別離
春光昨夜至，楊柳齊青青。青青弄影空閨裏，宕子之婦難爲情。憶昔君别時，春風江上生。手折堤畔柳，送君此遠征。何為十年無尺素，望君迢迢有如隔蓬瀛。不能身為楊柳花，隨風東西南北同君行。妾心如磐石，君身豈浮萍。東風兮東風，為我吹君返行旌。

西湖泛舟至孤山用東坡臘日遊孤山訪惠勤惠思韻
山外山，湖外湖，六橋名勝人間無。沿堤桃柳競芳艷，黄鶯並坐聲相呼。此間久住忘妻孥，中流蕩槳時嬉娛。鎖瀾壓堤互鈎帶，山迴水折何盤紆。寶雲山前處士廬，種梅高風千載孤。閒經段橋訪古寺，僧房小憩依團蒲。促我歸駕惟僕夫，清晨出遊日欲晡。迴船踏浪弄倒影，樓臺明滅儼畫圖。樂哉此遊興有餘，歸來清宵夢蘧蘧。夢中恍惚逢林逋，瞭然瞳子形難摹。（東坡《書林逋詩後》云：「我不識君曾夢見，瞳子瞭然光可燭。」）

登吴山絕頂觀錢塘江潮
白雲護芒屩，送我登山巔。大觀亭臺高百尺，飛甍畫棟相鈎連。紫陽插高峯，峨峨勢鑱天。此間可以豁遠目，下界一覽心茫然。西子湖波等明鏡，紅桃綠柳晨妝靚。人民城郭列畫屏，水光山色相輝映。大江動我前，雲煙杳濛濛。蕩搖生萬象，環混迷西東。海門濤頭一線起，銀山歘忽排長空。奔騰轟輵車萬兩，聲勢直撼黿鼉宫。冰夷擊鼓靈怪集，疑震霹靂鞭羣龍。蒼崖飛走浪花内，衆口鼓噪讙吴儂。惜無三千强弩射潮手，水次酣戰爭驍雄。溪盈壑滿怒方止，餘瀾隆隆殷雙耳。水兕神蛟伏江底，天淡波澄靜如綺。我當擊劍發浩歌，壯哉偉觀天下無。東坡十月見海市，伸眉一笑掀髯鬚。我來江潮忽涌見，神豈有意娛狂夫。狂夫興酣恣豪宕，披襟獨立層臺上。天風吹落嘯歌聲，山下行人矯首望。

種菜
小園繞一畝，更與鄰共之。無心蒔花藥，種菜分所宜。始覺荷鉏倦，既久亦忘疲。編籬限雞犬，壅土發華滋。勿憂愆雨澤，灌溉有清池。旬日青覆土，發生亦不遲。窮人如意少，對此色自怡。可代飯之半，禦冬良在兹。勞力不我負，此計未全非。

雁字
一行鳥跡破秋旻，陣影横斜體勢分。偶到華山應落筆，（華頂有落雁峯。）若過衡岳亦迴文。（衡川有迴雁峯。）大招寫就飛湘水，天問摹成叫楚雲。為語清真王逸少，莫將此幅换鵝羣。

泊奔牛鎮
日晚奔牛鎮，維舟傍寺門。夕風生古渡，疏雨過荒村。白浪高翻影，青山遠抹痕。吕蒙城在望，燈火欲黄昏。

登木末亭舊址
遠山青未了，縱目上層嵬。木末亭何在，天風響正哀。松杉悲古墓（有方、景二先生墓。）花雨憶經臺。歸路斜陽下，行吟首重迴。

旅寓偶作
大功坊右清溪北，寓傍花宫面雉壕。城角獨鳴殘月白，塔鈴相語晚風高。敝衣正合歌商頌，濁酒還堪讀楚騷。卻笑王維空學道，功名一曲鬱輪袍。

秦淮雜詩
臨春結綺散如煙，夢醒南朝事惘然。燕子但知春色好，銜泥飛過内橋邊。

其二
千株綠柳總垂絲，長板橋南插酒旗。何許關情最深處，烏啼憶得五更時。

其三
賜第中山寵舊勳，于今華屋亦埃塵。西園邸第無人到，惟有流鶯怨晚春。

其四
不數迴風唱麗娟，新詞爭説阮家編。兵戈滿眼渾閒事，但進吴綾燕子箋。

其五
七曲闌干水一泓，馬湘蘭院舊留名。而今禪榻茶煙畔，可有鸚哥唤客聲。

其六
長干姊妹重佳期，剪燭西窗夜語遲。憐殺小姑無伴侣，丹心寸意竟誰知。

其七
日晚淮樓弄管絃，遊人猶蕩木蘭船。分明一樣江城月，卻到秦淮十倍圓。

其八
莫愁湖畔酒帘斜，度曲鶯聲隔淺紗。六代興亡誰解惜，斷無人唱後庭花。

金石行贈徐龍友
尋山必望岳，學海當窮源。誰言篆刻等小道，不追秦漢何足觀。南州徐生劇好古，神往陳倉摹石鼓。翔鸞舞鳳騰龍螭，珊瑚碧樹横交枝。上泝斯籀至軒頡，一篆鳥跡恣搜抉。下降六朝遞元明，鞭策驅使通幽靈。鷿鵜膏瑩金錯利，鑿鏤瓈瑑别同異。方折而陰，圓折而陽。瘠文曲直，急就從横。盤虯蝌股及蠆尾，金石纍纍同琳琅。開囊假我試檢看，象緯羅列森光芒。博士文壽承，王孫趙子昂，君也奄有鼎足稱同行。惠而能好我，為我鐫名字。置之几案同拱璧，日夕摩挲不忍弃。我友老手文章雄，賦詩正變差能窮。獨將餘事擅絕技，龍猶真復其猶龍。（亦字龍猶。）更聞友朋貴砥礪，有善必勸過必攻。願君以我為頑石，遇瑕疵處須磨礱。昌黎韓子昔有語，終始相合如駏蛩。偶出金石譜，早晚令我歌。因兹三歎君才俊，龍猶龍猶奈爾何。

擬古五首
其一　陳正字子昂（感遇。）
靈景歘以逝，六龍杳難攀。人生不好道，處世真等閒。富貴傷局促，孔翠羈籠間。朝菌瘁陽林，蟪蛄傷天寒。何當卻世累，韜精保朱顔。大道貴淪冥，絕粒歸空山。

其二　李翰林白（飲酒。）
山花為我開，園林盡芳菲。流鶯語花底，明月照花枝。有酒須痛飲，莫待花飛時。斗石不必計，酩酊我素期。蕩滌萬斛愁，堆阜俱坦夷。富貴有何慕，神仙寧足祈。狂歌花月下，醉臥已忘機。忘機自忘我，形骸豈所知。

其三　儲侍御光羲（雜興。）
賣薪不嫌賤，買牛不嫌老。山野多樸誠，平生守直道。子弟善力作，無煩藉庸保。種藥鉏自攜，灌畦瓮能抱。閒行過古墳，墓門半荒草。及時須作達，豈必長壽考。歸來飲美酒，暫令容顔好。

其四　王龍標昌齡（塞上。）
健兒提輕刀，快馬如電掣。䟤蹳穿敵陣，左右肆馳突。斬馘懸馬首，貂裘濺猩血。歸來塞垣黑，浮天卷飛雪。未禽吐谷渾，雄心徒鬱結。微功何足論，奮勇勉同列。

其五　柳員外宗元（溪上。）
清谿雨後佳，坐此溪邊石。風和野花開，池靜啼禽寂。觀玅愛澄境，栖閒絕塵役。意適獨歸來，楚天淡將夕。

懷友
林端木葉下，蕭條秋氣深。巖岫起寒色，風雨激清音。高齋寂無事，當窗彈素琴。一彈清商曲，再彈遊子吟。遊子今不歸，故人勞此心。願為黄鵠舉，高飛遠相尋。

其二
涼風吹我牖，明月燭我牀。空庭鳴絡緯，破壁啼寒螿。愁思不能寐，耿耿夜未央。眷我同懷友，淹留寄他鄉。他鄉雖云好，故鄉安可忘。故鄉不可忘，故人念彌長。良會在何時，悢悢中情傷。

長洲曲送吴少璞明府次張日容先輩韻
輕裝乍别古長洲，霜冷楓林水淺流。萬里長天慢移棹，吴山雲樹半勾留。

其二
暮雨蕭蕭落葉紛，長洲回首隔曾雲。吴儂别後多情思，團扇殷勤畫使君。

其三
千頃波光一抹山，横塘短棹載書還。長洲舊苑風流宰，合在元之夢得閒。

飲朱若思舊燕居
城頭烏尾翻清光，曉霞散綺明林塘。舊燕主人早招飲，短箋一幅書幾行。中言相約素心友，今日置酒南園莊。披衣走往意飛動，起過巷北同張郎。（永夫。）主人閒園盛秋色，雲錦爛熳天孫裳。菊英浥露發奇秀，瓦盆朵朵添幽香。蕉花傍石落紅雪，芙蓉近水迎初陽。聯翩賓客半帬輟，繞花為坐依長廊。膾飛金盤鯖鮓到，翠甆瀉酒嘗鵝黄。藏鈎卷波取笑樂，興到分韻搜詩腸。主人新詞擅清絕，鉏茅（永夫詩名《耡茅集》。）勁句音鏗鏘。愧余才窘思澀縮，未敢鼎足分雄疆。憶昔橫山執牛耳，閩越上客來登堂。（張超然、馮文子。）韓門籍湜數陳葉，（玉文、世南。）蘇氏秦晁推朱張。（若思、嶽維、永夫。）霸才從横押强韻，金薤萬本垂琳瑯。二弃堂空墓宿草，文星入夜收寒芒。可憐蚍蜉撼大樹，羣愚矢口肆謗傷。風流雲散忽三載，往往花月無歡場。即今良會偶然耳，朋輩聚首難爲常。萬事撥棄不擬道，為君盡量傾壺觴。

豐草亭詩為徐虹亭太史作
垂虹亭下水泠泠，菜圃新開豐草亭。長日煎茶深竹裏，拾薪恰喜有樵青。

其二
寒塘風靜晚蕭疏，一水迴環竹石居。新乞頭銜五湖長，月明短棹釣鱸魚。

其三
隱囊烏帽狎眠鷗，直是風流第一流。竹屋青燈留客夜，空亭黄葉著書秋。

送張嶽維公車
寒風摧萬木，霰雪紛未已。不知黄河間，層冰厚幾許。君當從此過，辛苦載行李。轉瞬陽和動，杏花開帝里。看花長安城，勿同孟郊喜。前脩正無窮，努力慎自矢。

其二
神龍致雲雨，能令百物滋。丈夫庇四海，利澤當乘時。受知未易償，何暇營其私。功名吾固有，要令德業垂。贈君以自愛，同心永為期。

寒夜述懷七百字
曠野鳴悲風，夜寒斷人跡。呼童掩荆扉，然燈照虚室。飲酒勸孤影，數盞雙耳熱。酒薄醉易醒，百感中夜發。自念樗櫟姿，散漫故無匹。方輪不可運，磐石不可掇。世途逐圓轉，我自迂且拙。年華不少留，一去如電掣。老大終無成，貧賤猶布褐。憂來無如何，引手搔短髪。憶昔五六齡，嬉戲覓紙筆。先祖教誦讀，慈愛免嗔喝。顧謂此兒慧，書香可繼述。七歲誦典謨，章句能熟悉。八歲讀雅頌，大義粗講説。先祖忽棄世，家道遂蕩潏。歲凶值饑饉，糧粒早晚缺。親戚不踵門，誰肯相顧恤。嚴父持家政，研田作生活。家貧父為師，督責始迫切。十三課古文，十四學帖刮。大故遭失恃，天何忽降割。自傷無母兒，中霄淚成血。𧚅褬無完衣，頭葆脚不韈。于今一回想，衷懷自淒冽。十七就外傅，文藝嚴紀律。學業苦疏莽，萬分略窺一。廿一遊膠庠，廁身羣英末。秋風白門棹，文戰傷屢蹶。亦知無媒客，每為當塗黜。謹守父師訓，獨恥尚干謁。男兒生世間，出處不可忽。始進苟不正，萬事恐瓦裂。當今休明世，鼓吹藉經術。文章堪報主，要須勵清節。未聞卑屈身，可希稷與契。事君重行義，亦以愛民物。奈何權貴門，朘民營兔窟。南金等瓦礫，甲第高嵽嵲。女樂奏絲竹，笙歌雜清瑟。下箸駝蹄羹，送酒雲罍凸。寒披貂鼠裘，春服魚子纈。此物何自有，閭閈之所出。取之無慙恧，乃復恣鞭撻。詎知茅屋底，民窮但存骨。願君一動念，毋為視如蔑。名節人網維，于今笑迂闊。出入金張門，首俯膝可屈。小人自齪齪，金多頗驕黠。同類日相索，勢利易親昵。吾吴禮義鄉，胡為漸淪沒。賤子蓬蒿人，窮居抱孤孑。梅花種屋後，溪流繞蓬蓽。鍵户閲圖史，喜無雜亂聒。惟期同志士，遠來解飢渴。賦詩宗騷雅，體裁貴區别。清談轉娓娓，幽味共怡悦。但恐流放曠，蹤跡類任達。白首不聞道，虚生等夭札。深愧匏落軀，筋骸自閒佚。壯歲無令名，憂心時惙惙。所願勤樸學，棄華勵其實。勿言基址淺，層累或有日。不見樊敬侯，種樹待成漆。苟慰祖父志，家聲庶無失。萬事集長夜，迴腸如寸結。北風吹窗紙，短檠半明滅。暖酒再斟酌，稍敵寒凜慄。酒盡詩亦成，慷慨意激烈。何處遠雞聲，荒村叫殘月。

讀磨崖碑
有客新自荆湘歸，千里傳示浯溪碑。滿堂賓客歎奇絕，賞玩不啻紙尾鷖。道州刺史作歌頌，平原腕力千鈞揮。落落三百有餘字，備紀始末關興衰。緬昔天寶失政柄，祿兒毒亂同貙羆。君王倉卒幸西蜀，唐家宗社累卵危。朔方節度奮忠勇，成王蕩攘張軍威。妖氛淨掃兩京復，風驅雷動神扶持。臣結竊忝雅頌手，歌詠德業臣職司。古來紀功務夸誕，嶧山刻石多侈辭。燕然勒銘頌車騎，文人末路堪詆嗤。豈如此碑語典質，直追江漢常武詩。又聞峭壁插溪水，千仞矗立難攀躋。磨崖揮灑字如斗，施以鐫鑿留嶮巇。俯臨煙雨接霄漢，蒼蘚剝蝕紛陸離。高崖萬古字永壽，流傳世世無窮期。但恨此邦未親歷，局束故國如馽鞿。何時聚粮適遠道，泛舟直詣湘江西。平生涉險仗忠信，憑空上躡青雲梯。決眥摩挲三太息，放歌更吐胸中奇。

一一齋詩卷八　丙戌
送别家眘庵後有作
會面真難事，分張更奈何。遙憐風雪裏，乘醉渡黄河。獻策千言少，隨身一劍多。此行須努力，吾道豈蹉跎。
【校】
《竹嘯軒詩鈔》卷八收此篇，題作「送家眘庵北上（時遠道初歸）」，全詩為：「會面真難事，分張更柰何。風塵欺白首，雨雪渡黃河。獻策千言少，隨身一劍多。公孫初薦達，六十未蹉跎。」

春日虎丘即事
春漲生鱗碧草齊，畫船雙槳白公堤。人家臨水花為市，僧舍沿山石作梯。舞愛手垂分大小，酒憑耳熱勸東西。（酒杯有玉東西。）女墳湖北紅闌畔，手卷湘簾認舊題。

遊天平山
羣峭摩高青，覓境度叢薄，山轉覺路仄，磴滑嫌足弱。入眼漸驚怖，怪石互拏攫。劈空雙門開，直下鬼斧削。懸崖勢中斷，終古欹欲落。搖搖鳳折膝，𧥄𧥄牛礪角。夭矯疑飛龍，突兀儼立鶚。萬笏稱名同，千峯肖形各。石竇滴鍾乳，清泉洗靈藥。古藤纏老松，山花媚幽壑。欲窮最上巔，登頓陟齦齶。攀緣高送眼，嶔崟危着脚。巖腹穿古洞，化工巧鐫鑿。洞口封閒雲，空壁就捫摸。石牀眠老僧，狀貌瘦於鶴。十年不下山，團瓢此棲托。我生實鈍根，蹤跡判清濁。對兹愧塵勞，蠶絲自纏縛。何當移家來，偕隱把鉏钁。

繫馬臺（忠獻王元璙舊跡。）
五代干戈際，元璙此地來。當年曾繫馬，千古剩荒臺。霸業真徒爾，英名亦壯哉。至今風雨夜，鐵騎響山隈。

野王墓
古墓留名氏，南朝舊侍郎。博聞通物理，作史發幽光。石逕埋春草，殘碑臥夕陽。讀書堆畔路，約略共荒涼。

照山
腰脚猶强健，攀躋最上峯。斗然豁雙眼，遙見山横從。得意因題石，忘言更聽松。白雲深塢裏，杳杳遞疏鐘。

藏兵處
伍相藏兵處，山川久寂寥。水犀終解散，衆豕共宣驕。（見《越絕書》。）事業雲煙盡，岡巒草木凋。無窮家國恨，千載問江潮。

白雲塢
我遊白雲塢，身在白雲中。雲合山村失，雲開天地空。重巖望超越，古洞訝𤫩瓏。更約餐霞客，相於守桂叢。（五塢中有芳桂塢。）

越來溪
溪上青山色，曾逢越甲來。至今碧溪水，嗚咽有餘哀。日暖鳧鷖集，風清菡萏開。微波流不息，晝夜遶蘇臺。

小赤壁（有吕仙閣。）
五塢山邊路，何來赤壁名。孤峯懸崪峍，野水浩從横。絕頂魚龍氣，層崖笑語聲。仙翁吹鐵笛，月夜最凄清。

題文南雲先生畫
有明畫史誰軼羣，文品卓絕沈與文。石田子孫竟無聞，待詔以後今南雲。南雲下筆有神助，氣韻幽閒總天趣。山沓水合坡隴隔，莽莽雲煙自回互。木葉半脱波微寒，下有漁舟繫古渡。幽人獨坐靜無事，終日忘機狎鷗鷺。展畫儼逢隱者流，竹塢高風緬如故。（先生隱居竹塢。）先生文肅之裔孫，世有節義留清門。瞥眼滄桑變朝市，閒雲孤鶴歸山村。蕭然白髮被兩耳，常同野老談開元。閒驅造物入毫楮，鄭老倪迂共儔伍。雲林竹石寂無人，思肖幽蘭少塵土。南雲畫異意則同，此心貞白常千古。山蒼蒼兮水潺潺，作者通神識者難。更寫羊裘釣煙水，於今猶有富春山。

贈畫史張子
昔人作畫重工意，今人作畫重工似。模形寫態稱彷彿，區區之見兒童耳。君家寫生手，流輩難抗衡。巧搜造物秘，意匠通幽靈。花花葉葉帶生氣，蟲羽點綴能飛鳴。有時興到更畫竹，淡煙微雨枝從横。乃知工意不工似，意所欲到神先行。惜無鉅公精賞鑒，無由使子傳聲名。從來繪事匪曲藝，畫史正須含諷議。表揚六籍在丹青，露葉風枝總遊戲。當今正值全盛年，廟堂夙夜求民囏。煩君聊試通神技，細繪豳風七月篇。

渡江
破浪乘風去，無邊接混茫。魚龍尊窟宅，天地入舟航。巒翠三山秀，濤聲萬里長。壯心聊一快，漫用憶垂堂。

舟行作
放棹大江中，乘流正向東。前途風浪惡，莫使滿帆風。

山步
路盡更逢路，山迴别有山。白雲歸洞口，黄葉下溪灣。

鐘聲
扁舟夜泊就荒城，蘆荻花殘旅雁鳴。倦臥蓬窗歸思動，隔江風送晚鐘聲。

題袁龥尊印譜
葑谿之東水一曲，風俗荒涼業農圃。繄余嗜古寡徒侣，闔扉終日守蓬户。邇來賢哲耽寂寞，卜鄰買宅聚村塢。袁生少年吾畏友，英英玉立軒眉宇。室中蕭然無長物，祗搨岣嶁與石鼓。下法陽冰上斯籀，從流泝源進皇古。玅手刻成秦漢章，方折員折中規矩。瘠文急就呈腕力，蝌尾蟠虯運靈府。案頭羅列玉筯紋，紙上拗折金釵股。良工心苦轉忘倦，歲久功深彙成譜。我來開卷一展玩，目眩生花手畫肚。當今篆刻推顧苓，幽人雲逝埋尺土。陽山陳炳實虎賁，貌似中郎亦可取。餘工娬媚悦時眼，紛紛鹵莽安足數。君才揮霍擅文學，會見雕龍兼繡虎。時將餘技工鐫鑿，願與古人共儔伍。更聞藝事準以道，聖賢名跡堪規撫。忠直不收鄒嶧文，正誼更弃五熟釜。唯有延陵十字碑，生平景仰在尼父。與君攷古坐草堂，訂正豕魚辨亥魯。援筆作歌為君歌，金石淵淵出環堵。

秋日同張嶽維偕行朱若思謁橫山先生祠感懷有作
斜風急雨橫塘路，一葉扁舟任掀簸。淅瀝不敢開蓬窗，促膝同人共低坐。到岸縛船枯柳椿，叩門泥濘深没髁。荒祠粉壁漸剝落，鼠跡蟲絲遍塵涴。小山叢桂故依然，仍有珠龕擁高座。再拜空堂薦椒酒，擬作大招歌楚些。卻憶先生壯盛年，富貴浮雲輕涕唾。拂衣快作五嶽遊，閩粤荆吴等旋磨。歸來講學荒山麓，老筆高文振衰愞。金鐘大鏞憑考擊，吟壇遠近聲華播。鯫生自愧才力鈍，敢以頑礦煩切磋。胡然奄忽墓草宿，雲散風流瞥眼過。或托侯門忝賓佐，或走風塵耐堀堁。逃儒歸墨更紛紛，生死不渝能幾箇。鍛亭苦學始摘髭，春闈按劍遭跌蹉。永夫儼亭抱宿學，長門賦就憑誰貨。嗟予賦命最窮薄，十載青衫悲轗軻。還期白首訂素交，整頓詞場理詩課。年年寒食風花時，展拜空山勿辭癉。悲歌感慨真無那，寒林淅淅風威大。迴船風卷晚雲開，新月攕攕憐半破。

秦鏡詞
驛山掘地得寶鏡，剝蝕沙土光華冷。毋乃金人十二餘，鑄出蛟龍抱珠影。深宫貯藏燕趙女，夜半卷衣玉牀裏。明星齊出曉熒熒，粧鏡初開照彼美。求仙直欲訪蓬萊，徐市樓船竟不回。鮑魚臭亂祖龍死，咸陽宫闕成灰埃。金棺千載埋枯骨，此鏡猶能辨毫髮。拂拭盤龍置玉臺，疑是秦時舊明月。

友人遊晉歸喜晤
陡覺形容老，真成汗漫遊。狂歌返吴會，斗酒話并州。未買三間屋，還穿百結裘。五湖蝦菜好，相約泛扁舟。

贈尤滄湄宫贊
言歸遂初服，逍遙臥園林。良朋日還往，美酒時獻斟。長廊俯流水，空亭望遙岑。把卷托古契，談理清道心。風月亮無邊，孔顔樂可尋。懷哉寄遐想，揮弄風中琴。

其二
昔為侍從臣，校書天祿閣。禁庭賦紫薇，直廬詠紅藥。乞歸盡子職，詎戀江湖樂。色養蒙君恩，十年謝珪爵。回首懷脩門，紅雲隔蓬弱。蒼生久繫望，慎勿淹林壑。

旅寓逢荻樵話舊
裋褐棲遲野水濱，相逢俱是可憐人。門經積雪寒猶在，酒出村家味亦醇。學劍學書君少賤，種瓜種豆我長貧。此心炯炯應須識，聊為高歌動鬼神。

旅寓至日作示學徒
霜重玉峯城，西風老屋鳴。旅中逢至日，斗覺客心驚。冰雪皆生意，乾坤重晚成。幽貞吾自慰，慎勿噉虚名。

歲暮雜詠八首
一番嚴風啓破扉，朝陽頓覺減清暉。菜生荒圃根俱瘦，雀啅空倉聲帶饑。身賤祗堪供馬磨，夜寒還自臥牛衣。前程何處容投足，只埽當門舊釣磯。

其二
納納乾坤抱影孤，半生蹤跡守菰蘆。春風不長鈎衣棘，夜月常嗁返哺烏。檢點病軀宜藥否，支吾家計有錐無。桓譚雖未忘西笑，那轉方輪走遠塗。

其三
伴我寒宵一短檠，檢書如見古人情。巢由稷契無高下，廊廟江湖有重輕。自昔文詞妨至理，於今標榜占虚聲。粗材殊愧才華斂，敢向時賢説善鳴。

其四
城樓日晚咽悲笳，冷巷泥塗客到家。（喜張偕行至。）舊雨乍來霜後屐，朔風恰值雪初花。文章境老看飛動，朋好情深謫過差。埽地焚香閒裏事，更教爛醉是生涯。

其五
形容豈是列仙癯，迂腐終成章句儒。玄未就時應笑白，梟當呼處不成盧。聲名漫逐年華減，身世還同谿谷愚。衮衮諸公俱不賤，衡門端合著吾徒。

其六
臘酒如油瀉瓦盆，田家作社賽雞豚。白雲掩冉清江路，黄葉蕭疏莫雨村。無力活人增愧恧，有心買犢費評論。年豐自是天公賜，茅屋何愁夜打門。

其七
心事闌珊歲暮時，流年幸未及霜髭。杯鐺點綴皆堪畫，風雨淒清亦入詩。事到窮冬多潦草，人來村舍每倭遲。山童忽報梅花發，聊為巡檐覓舊枝。

其八
香炧燈昏此昔中，賣癡迎喜逐兒童。狂奴對酒輕餘子，俗物催詩混乃公。（大除有督作應酬詩者。）冷淡古梅經積雪，凋殘官柳待春風。縛船載糗真兒戲，何法商量好送窮。

一一齋詩卷九　丁亥
雜詩八首
吾生後古人，願與古人友。世務百無能，一編差自守。蓬户春盎然，何嫌室如斗。彈琴而詠風，編蒲更緝柳。讀書偕友朋，精義賴分剖。用以勗明德，驅彼外物誘。虚名等浮雲，一吷復何有。

其二
雅鄭久不辨，正聲日以微。靡靡逐時好，一唱而百隨。下里悦衆耳，古調知音稀。繄予尚華縟，用意空爾為。剪刻徒自苦，既久稍知非。辟如失路人，中道方能歸。相期激頽波，風雅良可師。

其三
草堂釀村酒，乍熟味清冽。唤婦治盤飱，餖飣亦芳潔。藉以奉親娛，几案肆羅列。小女覓果栗，盛之用衣襭。得意誦詩句，朗然聲可悦。融融家庭間，至樂忘言説。

其四
羸體素多病，藥餌難療治。初春臥牀笫，三旬猶食糜。陋巷少車轍，況當風雨時。無人慰寂寞，誰與披襟期。諸病從心生，清靜庶可醫。縱心入寥廓，冥懷付希夷。

其五
春雨百物生，小草敷華滋。野人耽野趣，物性辨所宜。馬蘭抽新叢，杞苗榮故枝。楚葵兼蕪菁，碧葉紛葳蕤。此物人共賤，食之可療饑。幸無園官守，采摘盈筐歸。烹芼佐饔飱，式食聊庶幾。固窮吾道在，況味宜共知。

其六
羣動日紛擾，吾廬幸幽寂。翛然數束書，此外無一物。暇日常獨憩，空齋抱虚白。靜觀草木性，閒知魚鳥逸。自諧塵外蹤，可作忘機客。望雲還遠山，徘徊終日夕。

其七
郊原花爛熳，共識風光好。冉冉春已莫，桃李同桑棗。人生不作達，百年真草草。百年能幾何，轉瞬如電埽。不如且飲酒，暫令開襟抱。

其八
淵明昔有言，孤雲獨無依。空山一貧士，孑立何所歸。勵節三十年，量力守布衣。朝飲磵中水，莫采山上薇。天寒水成凍，歲晚薇亦稀。行吟山澤中，浩歌聲已希。世無帶索翁，斯意誰人知。

姑蘇懷古
霸業初成國旋亡，山川物態總淒涼。采香何處雲迷逕，步屟無人月滿廊。已見酒城緐杜若，（見杜荀鶴《酒城》詩。）更堪春殿種丁香。（見李建勳《長洲懷古》詩。）吴宫花草千年恨，寂寞荒臺倚夕陽。

遊西山雜詩八首
乍入西山路，憑高望遠峯。陂橫惟見石，徑轉始聞鐘。古寺松杉繞，虚堂霧靄封。支公曾放鶴，千載訪遺蹤。

其二
山人偕隱處，（趙凡夫。）寥落剩隤垣。暗水流盤石，飛花點墓門。吟魂依佛地，遺澤寄雲根。（凡夫有鑿石處。）太息梅村句，名山即子孫。

其三
磵泉飛白雪，巖翠結青螺。野鶮初將子，新篁已養科。林端高閣迥，窗外亂山多。隔寺傳青磬，泠泠出薜蘿。

其四
意行無遠近，芒屩恣幽尋。一徑入花塢，衆溪藏竹陰。斷橋蒼蘚積，古洞白雲深。靜對空潭水，悠然清道心。

其五
萬笏摩雲闕，峯峯翠作堆。不須九節杖，直上望湖臺。（天平山絕頂。）石屋天工鑿，龍門鬼斧開。生平吟力健，覓句佇層嵬。

其六
華山行漸近，迤邐入煙叢。湖影長松杪，經聲密竹中。客兼飛鳥上，逕逐野樵通。隨意山房坐，清香汎遠空。

其七
天池才一到，不見青蓮花。（相傳天池開青蓮花，服之羽化。）羽化應無分，吾生真有涯。石坡閒采藥，僧舍細評茶。歸路斜陽下，空林噪晚鴉。

其八
閒雲還遠岫，吾亦宿溪南。佛火伴岑寂，一燈明小庵。（宿空谷。）幽禽啼靜夜，初月挂煙嵐。即此多禪味，中心飽自諳。

接渡橋張氏牡丹花歌（花係前明宫詹項氏舊物。）
張家園中牡丹花，一本兩本枝交加。幹多年歲老成樹，花開閃爍疑流霞。入門刺眼多異態，蓬窗頓覺生光華。奇花卻從何處得，幾載工夫費培植。主人細説先朝事，四座靜聽聲默默。先朝舊例重詞臣，天子隆恩賜顏色。甲第豪華擅里閭，名園結搆傷財力。疊石成山遍種花，買花卻用千金直。此花昔在叢臺中，錦幙常遮一捻紅。竟日尊罍留上客，終朝絃管醉春風。日烘露染花常盛，勢往時移事不同。鼎湖龍去烏號在，歎息山河一朝改。地下攀髯愧老臣，游移匍伏多愆悔。薤露旋歌事已空，空園荆棘埋芳茝。屋後梧桐僧舍移，堦前花藥山人買。兩本買來六十年，托根茅舍竹籬邊。西子何堪泛湖去，要令寂寞全其天。三春惟有漁樵至，數載從無貴介看。我聞君語再三歎，相對石闌細娛玩。不知此地百年餘，能保名花無變换。世事緐華有幾時，古今惟許達人知。年年願得攜良友，穀雨來看爛熳枝。

風雨
風雨送殘春，春光别病身。含桃飼歌鳥，飛絮逐游塵。山色青依舊，天涯綠又新。誰家畫樓上，猶有曉妝人。

挽船夫
縣符紛然下，役夫出民田。十畝僱一夫，十夫挽一船。挽船勞力聲邪許，赶船船户猛於虎。例錢緩送即嗔喝，似役牛羊肆鞭楚。昨宵聞説江之濱，役夫中有橫死人。里正點查收藁葬，同行掩淚傷心魂。即今水深泥滑行不得，身遭撻辱潛悲辛。不知誰人歸吾骨，拚將軀命隨埃塵。茫茫前路從此去，泊船今夜在何處。

王侯伶
梨園傳自天寶年，于今餘燄還復然。束裝傅粉矜爪觜，參軍老鶻不知恥。當筵奏技起清歌，未盡一聲衆心死。先王分四民，術業各有常。吴儂貪利重聲伎，生兒少小登排場。一朝藝成鄰里賀，父母挾之走四方。近聞王侯門，此輩日接跡。一劇千金等閒擲，千金一擲真可惜。優伶得計竟何益，不救荒郊餓死骨。

夏夜歎
酷熱不成寐，中宵坐前庭。四野停風威，河漢湛虚明。流汗揮不息，噆膚遶飛蝱。入耳何所有，桔槔多遠聲。水涸人力盡，老幼時哀鳴。我心既焦懆，聞此難爲情。以我閒佚軀，愧彼疲勞氓。閒佚猶苦熱，疲勞何以勝。拊膺起長歎，獨坐至晨興。

牛車水行
水牛角灣環，旱田土犖确。驅牛上車盤，兩手挽牛角。土堅日燥牛㕰㕰，滿地血流蹄趵趵。揮鞭打牛牛行遲，車輪亦壞難轉移。日晚田中無滴水，人飢牛亦同時飢。牽牛歸來向牛道，憐女力疲筋骨老。好待明年風雨時，從女安眠食青草。

挽曹微公
薄俗輕貧賤，艱難已歴更。世人惟躁進，之子不求名。數載離方藥，終朝判死生。（微公素無病，後得暴疾骤卒。）遺文收拾在，稍慰九原情。

其二
木訥宜多壽，而胡不永年。如君今若此，我道合潸然。妻子慚家食，親朋送紙錢。牛眠雖有地，無力起新阡。

夜起詠懷
清宵常起立，渺渺獨愁予。梧葉因風下，松窗得月虚。長貧時俗賤，失學老成疏。農圃吾家事，荒郊合荷鉏。

題曾葉生扇頭襍花二首
其一　過墙梅
縞袂何來叩竹扉，春風漏洩最高枝。遙憐瘦影橫陳夜，正是西墻月上時。

其二　菊花
金風薄木葉書丹，老圃秋花耐晚寒。不許俗人輕翫狎，祗緣曾見晉衣冠。

齊雲樓基晚眺
衰草茫茫問故宫，郊原暮景已冥濛。驚風疾卷平沙暗，落日遙憐野燒紅。牆角青燐新鬼魅，岡頭白骨舊英雄。野人感慨前朝事，猶説徐常百戰功。

和張永夫歸村雜詠　芙容岸
别浦開芙容，盈盈一水隔。欲采無輕舟，夕陽空佇立。

和馮文子先輩葑園八詠
其一　藤蘿徑
藤蘿垂檐端，晴天亦疑雨。雜花艷疏籬，灌木交禽語。中有林臥人，開徑傍孤墅。客來少迎送，不知誰賓主。獨坐清陰中，輕風澹容與。

其二　叢桂巖
壘石成空巖，桂樹植巖頂。青圓儼成蓋，香氣散幽靜。尋香卻無處，默臭還自領。留客坐談詩，花下陳果茗。

其三　清快坪
驚禽翻樹起，皎月昇天東。涼宵不成寐，獨立閒園中。片石可眺覽，萬象歸虚空。曲池響流泉，古寺鳴疏鐘。此境吾自領，此意誰能同。

其四　綠漾亭
寒泉流堦下，風吹亦成浪。倒影射空亭，波光自搖漾。亭隅少閒憩，靜觀得清曠。時逢鄰僧來，臨流把笻杖。

其五　洗硯池
古潭渟清流，上有藤蘿陰。主人來洗硯，愛此清且深。洗硯亦偶爾，時為洗其心。幽意誰復會，白鷗是賞音。

其六　觀稼軒
開軒面綠野，四望皆原田。清風動禾黍，油油被高阡。三時良已勤，粒食無恧顔。盡力給徭役，歲晚始欣然。觀稼識此意，致我心悁悁。深愧不耕者，飽食常晏眠。

其七　北垞
卷幔開北窗，愜此塵外賞。高丘峙湖濱，空林發清響。下見漁樵人，渡頭時一兩。盈盈一水隔，望望不能往。惟有白雲來，慰我林壑想。

其八　東墅
林花洗微雨，芳翠入幽磵。此中佳境多，丘壑分背面。孤墅本相通，東西限庭院。暇日常過從，探幽每忘倦。東風川上來，入林落花片。

一一齋詩卷十　戊子
過伯牙鼓琴處（在毘陵郡西二十里。）
昔讀水仙操，尋師之海上。今來鼓琴處，高躅緬遐想。空山無人蹤，碧澗有餘響。妙理呈當前，誰人寄幽賞。

燕子磯
千尺危磯據上游，谽谺巧骨鬼工鏤。登崖四顧風雲壯，俯壁深窺洞壑幽。吴楚微茫山自遠，齊梁興廢水空流。傷心舊日南朝地，夜夜潮聲打石頭。

贈顧澗西山居
山人愛山住，得意卻忘山。盡日無儔侣，白雲時往還。野狙分果樹，馴鶴守花關。不作塵勞客，從教禮數刪。

其二
晞髪青林外，疏狂道自尊。新詩誰和汝，老樹久成村。托業憑長鑱，經行任短轅。巖棲吾有願，把臂許同論。

秋懷
泬寥秋氣衆芳摧，候雁噰噰塞北回。楊柳蕭疏霜後老，芙蓉寂寞雨中開。吾生自托鑱為命，佚女何勞鴆作媒。歲晏華予空想望，采將三秀入巖隈。

其二
身在琴南研北間，感時憀慄思無端。涼風漢苑悲團扇，夜月湘皋泣畹蘭。美玉出山終自炫，明珠抵雀亦空彈。海翁心事君知否，一與鷗盟更不寒。

其三
苦霧愁煙四野昏，秋風秋雨滿江村。波浮衰草遙知岸，船過疏林逕入門。蓬户半椽堆几席，田家八口雜雞豚。子桑臥病經旬久，裹飯誰令古道存。

其四
席門久矣斷軒車，茶竈琴牀伴索居。向日襟期慕麟鳳，近來蹤跡狎樵漁。浩歌白石羞逢世，高枕青山好讀書。把酒忽興廣武歎，醉餘狂疾未全除。

其五
繅就文章鬭色絲，朱弦疏越是吾師。爭誇丹雘塗施日，便覺風騷歇絕時。帝子嬋娟懷杜若，美人遲暮詠江蘺。劇憐韶濩雲山曲，卻被巴人漫點嗤。

其六
蕉萃渾如霜後蓬，驚心節序轉頭空。百年身世悲雙鬢，六代江山詠故宫。（同人分賦金陵詠古。）人事變遷看枳橘，物情得失感雞蟲。胸懷棖觸難消盡，總付烏烏拊缶中。

題邵僧彌畫
松風響高空，飛流掛遙巘。道人抱琴來，心與孤雲遠。

村晚即目
山低去鳥外，人立晚霞邊。深巷牛羊下，村村起暮煙。

竹嘯軒詩鈔卷一
種菜
小園纔一畝，更與鄰共之。無心蒔花藥，種菜分所宜。始覺荷鉏倦，既久亦忘疲。編籬限雞犬，壅土發華滋。勿憂愆雨澤，灌溉有清池。旬日青覆土，發生亦不遲。貧家寡所欲，對此色自怡。可代飯之半，禦冬良在兹。勞力不我負，此計未全非。

過白石翁隱居處
長湖浩煙波，遙村隨雲樹。扁舟獨溯洄，繫纜清溪渡。荒岡既盤紆，畝丘亦回互。緬懷古逸民，言尋棲隱處。子孫秉先訓，累葉事農務。遺安人所難，世遠見貞素。松楸鬱茫茫，清風來古墓。

贈山中叟
山牀壓清酒，滴作磵泉聲。日夕無妨飲，松風為解酲。

舟中曉發
不辨夜何許，雞鳴第一聲。客隨途共遠，船與月同行。情話懷親串，狂歌和友生。披衣豁雙眼，一笑大江横。

泊舟千畝潭懷陳樹滋
悠悠棹扁舟，泛泛清溪曲。夕陽淡平林，長空下孤鶩。村遠斷人煙，言就蘆洲宿。遙憶忍饑人，日晚餐杞菊。

竹嘯軒詩鈔卷二
古風
山間何所有，縱目皆墳塋。四野起悲風，但聞松柏聲。感彼泉下客，長寐何日醒。想見在世時，勞苦度此生。有樂不願取，奄忽歸榛荆。惟餘冢邊草，每歲常青青。

其二
傳聞惡年少，發冢向北邙。死者誠可欺，焉論公與王。石槨一朝啓，遊魂散何鄉。冢中玉蟾蜍，狼藉委道旁。榮華禍所基，轉覺可憐傷。何如臝葬者，寂寞安歸藏。

雞鳴曲
雞初鳴，霜滿屋，征夫束裝整長轂。别婦牽袂雙淚垂，嗚咽不敢高聲悲。出門登車天欲旦，車聲杳杳雞聲亂。願郎到處聞雞鳴，便憶此時離别情。

題畫
嵐氣轉蒼翠，殘陽靄餘明。白雲不可攬，山鳥時一鳴。中有忘機者，遲遲南磵行。

春柳
西川舊種已成行，萬縷千絲惹恨長。往歲寒煙疏客舍，祗今宿雨滿迴塘。靈和殿裏頻回首，烏夜村邊欲斷腸。愁殺離亭分袂處，風條盡日自飄揚。

其二
又與東風掃路塵，柔條踠地縷初勻。樹從少日栽時老，枝向前年折處新。南内無人還拂檻，永豐留種乍開春。玉關那有青青色，長笛吹殘為損神。

蓮華峯
峯勢斜仄生，騰躑怒相向。大石刀劍形，小石牙齒狀。同行五六人，三四不敢上。陟險貴輕捷，安用九節杖。攀葛如挂猿，手足勞俯仰。倏造峯之巔，始識天宇曠。茫茫見震澤，環混無歸向。崑虞兩小山，蟻壤遠可望。下界起松濤，天風時振蕩。獨立久躊躇，隔巖送樵唱。

移木芙蓉植後圃
艷艷秋塘花寂漠依宿莽。荷鍤涼風中，移歸植荒圃。根株雖已離，要使得所主。滋榮在他時，即事吾有取。池畔獨行吟，仿佛湘江浦。

觀刈稻了有述
飽飯行郊原，村民刈稻了。男婦嬉場圃，歳功諒已好。解顔問老農，計畝收幾許。今年大有秋，非旱復非水。老農開言答，糧粒不多有。上者二石奇，次者石五斗。半輸公家租，半償私家責。（去。）甕盎仍虚無，誰云此豐歳。我謂老農言，爾何不自知。隱食天地德，乃敢生怨咨。今夏江北旱，千里成焦土。荑稗不結實，村落虚煙火。天都遭大水，裂土騰長蛟。井邑半漂沒，云何應征徭。爾曹刈穫餘，飽食息憂慮。不念糟糠苦，焉識饘粥味。吾生營衣食，而要貴知足。苟免餒與寒，過此奚所欲。老農聞我言，自賀福有餘。歲歲願復然，老死安耕畲。

催妝辭
傾城名士本相憐，錦瑟初調廿五絃。此夕博山爐内火，沈檀一氣裊雙煙。

其二
艷雪朝臨明鏡空，珮聲欲動畫廊東。春風雲鬢天然影，盡入彈琴顧盼中。

其三
秦嘉賦罷述昏詩，雙笑妝樓日色遲。底用更栽紅豆子，此生不復解相思。

其四
閨房林下見風情，詠絮才華本謝庭。雅謔不妨聞鄭婢，郎君年小已明經。

竹嘯軒詩鈔卷三
賦得嚴陵釣臺送友之蘭溪
新安江青清見底，富春山高枕江水。嚴陵曾此把釣竿，荒臺寂莫雲煙裏。猿驚鶴怨已千秋，瀨水潺湲日夜流。征帆晚過桐廬下，應有清風送客舟。

賦得八詠樓再送
羣峯合沓雲巖幽，中有家令吟詩樓。千古精靈未消歇，至今山瘦多奇骨。君家結習愛聲詩，遠道尋山任所之。樓前蒼翠應無恙，遲爾憑闌點筆時。

竹嘯軒詩鈔卷四

竹嘯軒詩鈔卷五
雨後上青之山
白雲承雙足，送我山之巔。昨宵春雨急，樹杪懸飛泉。滴瀝深澗中，聲向遙空傳。俯首眺平楚，四野山蒼然。不見梅花林，繞塢生寒煙。

遊五雲洞
山齋飯初罷，步入空巖裏。來尋五雲洞，雲根露齒齒。寒泉清道心，松風滌塵耳。老僧木石年，坐閲人代駛。（僧具五識曾大父。）相對不説法，頗得清靜理。石牀難久留，寒光逼衣履。晚鐘送歸客，遙林夕陽紫。

詩人墓
墓在潭山麓，碑云「詩人俞嶺雲墓」。
古墓梅叢里，寒花點曲池。吟魂日落後，應唱鮑家詩。

春日臥病草堂喜友人攜酒來看
春風動江皐，夭桃半零落。嗟予膺煩痾，經旬斷杯酌。空廬抱孤影，魂夢成寂莫。之子枉相存，攜尊越阡陌。兹晨稍强健，花下共酬酢。畦桑已抽條，園筍初含籜。芳樹聽鳴聲，草際覘泉脈。滌蕩散鬱抱，佳賓勝良藥。妙理費搜尋，選言恣吟噱。願言數來過，共此文酒樂。

結交
少年重義氣，結交浮華子。久要如弟兄，盟言指白水。中路各東西，窮通分彼此。恩情日以輕，對面隔千里。窮通尚復然，何暇計生死。乃知擇交難，須自知人始。莫棄孤生松，而種桃與李。

梅花
野外寒梅發，清香獨返魂。風吹殘雪樹，煙動夕陽村。流盼坐磐石，忘言倚蓽門。霜天聞曉角，幽意與誰論。

竹嘯軒詩鈔卷六
西湖雜句
葛翁嶺下半閒堂，騰起驪珠御墨光。今日寒煙籠蟋蟀，路人猶説賈平章。（賈似道鬥蟋蟀處。）

韜光寺
松寒泉冷處，石磴上千重。江涌窗前水，雲移杖底峯。香臺惟葉聚，藥竈有塵封。此地人蹤少，麏麚到處逢。

度白沙嶺
榔栗穿雲路，芒鞋度石城。斗然一峯上，盡見衆山橫。怪鳥時聞語，幽花不識名。五雲低首望，隱隱晚鐘聲。（雲栖寺在五雲山下。）

折楊柳歌詞
贈郎楊柳枝，與郎作馬鞭。柳枝憔悴日，驅馬返故園。

觀丁將軍佩劍
空堂歘忽生雷電，開鞘驚蛇吐光焰。狂生決眼三婆娑，知是將軍舊時劍。將軍拜命領專城，一劍横馳十萬兵。八桂林邊芟猛虎，皖公江畔戮長鯨。時平邊塞無烽火，脱劍韜戈偃威武。功勒旂常老將亡，空餘佩劍懸梁柱。孫子騰驤汗血騮，興酣把酒看吴鈎。縱談先世專征事，猶有寒芒燭斗牛。

古詩三章贈施覺庵考功
霜露肅萬象，秋氣日以深。寒菊秀籬落，幽閒歇芳林。哲匠撫時序，發興成閒吟。招集文翰友，淹留松桂陰。清言遣世慮，急觴盪幽襟。登高送遠目，觀水清道心。懷抱欲抒寫，一鼓風中琴。

古琴
寶鼎犧尊畔，時横雷氏琴。斷文傳雅制，妙理寄元音。寂寞幽人耳，高寒太始心。巖栖誰古處，抱爾入林深。

竹嘯軒詩鈔卷七
擬錄别詩
朔雲蔽曠野，白日慘不明。徒御列前導，班馬聲悲鳴。念此萬里别，能不敘平生。執手臨路隅，惻惻動吾情。恐傷離人懷，攬涕不敢零。君其慎自愛，黽勉崇脩名。

聞雁
耿耿星河夜半橫，南來哀雁叫殘更。月寒荻浦波光白，霜綴楓林秋氣清。萬里蕭條竟何往，數聲幽怨且長征。家園聞爾增愁緒，況復天涯羈旅情。

樾亭上人柏堂將母圖
柏堂晝森沉，中有無家客。常展寸草心，將母共禪寂。齋廚斷炊煙，勸餐乏糧粒。昨夜春雨生，畦蔬正堪摘。

漫與
熙朝多盛事，傳説及耕農。乍見收楊惲，終須赦蔡邕。求材麻葦遍，枚卜筮龜從。賈傅虚流涕，無煩達九重。

昇仙太子碑（武后製文並書。）
明堂既火天堂毀，嵩高復見璇宫起。庭中乘鶴擬仙人，天上吹笙憶王子。宸章深刻巖之幽，瀛洲微茫云可求。仙人踏雲雲樓住，肯來控鶴監中游。千秋拓本何足羡，君不見穢跡還傳敬宗硯。

題友人照（旁有侍姬。）
策策梧風和澗泉，日長跂脚稱閒眠。藥爐經卷心情改，一朵芙容又破禪。

其二
觀魚射鴨萬緣輕，湖雨村煙送此生。閒共樵青泛舟去，數聲柔櫓下陽城。（湖名。）

竹嘯軒詩鈔卷八
湧塔庵守歲
靜坐欲深更，虚堂氣象清。怕看新曆日，閑對古先生。齋粥殘年味，村雞改歲聲。朝來鬢邊雪，又見幾多莖。

江上聞笛歌送友
江波茫茫江月白，萬壑松風響絕壁。忽聞水面蒼龍吟，鄰舫何人夜吹笛。隨風飄散入青冥，孤客中宵動别情。朝來更弄武溪曲，便當陽關三疊聲。

吕城道中
初罷丹陽酒，輕帆下亂流。雲山皆客路，風雪獨歸舟。水次招漁父，煙中飯柁樓。勞生緣底事，安穩愧沙鷗。

春日白公堤雜興
闔閭墳頭草如煙，貞娘墓上花芊綿。英雄兒女一抔土，何處春光不可憐。

其二
芳草長堤滿綠雲，棗花簾卷日初曛。誰人唱出吴娘曲，暮雨瀟瀟不忍聞。

月屋看牡丹
一抹檀心照眼明，風前露下態娉婷。生來不是姚黃種，寂莫無人進内庭。

其二
洛下名花爛漫開，包山種出白雲隈。洞天自有仙官護，不到揚州西苑來。（近日以吴中包山種為上。）

贈畫師黃遵古
掉頭不肯住京國，飄然一笠雙芒屐。峨嵋太華巢其巔，手弄煙霞度晨夕。孤客初從萬里歸，胸中丘壑吐離奇。荆關董巨總陳跡，大地山川是吾師。

答施貫齋
驚羽顧曲枝，蹶者悔驅馳。少歲重意氣，遇客喜論詩。邇來殊畏人，捫舌亦已遲。之子素歡愛，緘示瓊琚詞。朗朗唱高言，法曲方自兹。元音陋絃匏，至味輕醇醨。謂我素直諒，願分純與疵。我本失業徒，末由效箴規。君如患消渴，卻令文園醫。我如迷方客，勸人從此歸。今我異故我，廢學扶鉏犁。感君多厚意，自慙術業非。君今飽朝餐，曷以知我飢。倘能問治田，相與耕東菑。

明瑟園雜題
軒前雞栖樹，貌古閲人代。白日不到地，空庭起煙靄。（皁莢庭。）

其二
逶迤度芳林，曲闌翠欲滴。萬籟寂不聞，花萼暗中坼。（曲录闌。）

其三
追涼坐石徛，酌此池上月。水月湛空明，心跡兩清絕。（坦坦徛。）

其四
花木羅亭前，清流遶亭下。不見高隱人，（吴江徐介白棲隱處。）浩歌懷昔者。（介白亭。）

其五
小樓坐明月，形影成賓主。風泉和松鳴，疑送蕭蕭雨。（聽雨樓。）

其六
南村多素心，比鄰往來熟。溪行人不知，埜橋夾修竹。（望三益蹊。）

其七
塘水涵虚明，所得在清曠。文魚吹弱波，影動空齋上。（小波塘。）

其八
高岡遍叢篁，逶迤赴幽壑。林際清風生，紛紛下疏籜。（摘篛岡。）

其九
羞歌白石爛，扶犁老巖壑。夜半起飯牛，茅亭月初落。（飯牛宫。）

九日
風雨俄驚物候催，荒村寂莫長蒿萊。碧雲斷處暮山見，紅葉落時寒雁來。秋序風光俱惨淡，中年眺覽足悲哀。茂陵猶唱横汾曲，笑口何人得好開。

贈張樸村
水周堂下樹成陰，中有幽人抱膝吟。池畔鳥栖荒院午，林間葉落短垣深。東方車騎思同學，南宋文章見道心。（時輯南宋人文集。）何幸忘年呼小友，朱絃三歎聽遺音。

竹嘯軒詩鈔卷九
過江陰吴氏山莊
山行不厭深，曲折屢迷誤。遶岸隨遺薪，聞雞得前路。遂造隱者廬，晤言考槃處。輕陰潤花藥，和風疏竹樹。道以閑居高，賞因清景悟。對爾無悶人，自慚勞智慮。留賓且莫還，看予理瓜芋。

和許丹臣感舊詩
玉山池館相逢處，弹指年華逝水波。白首何戡重會面，丁寧休唱渭城歌。

題友人照
老樹村邊野叟，橛頭船裏人家。載卻筆床茶竈，來尋流水桃花。

題濯足圖
巔崖𡼭傾勢欲落，蒼藤古松互纏縛。石門一道寒泉流，白晝風雷下絕壑。幽人晞髪山之阿，興來濯足向清波。煙雲欲斷不斷處，疑有漁人鼓枻歌。

簡宋南園銓部
參選聲名久，賢勞見匪躬。未能交七貴，何必作三公。道直休明際，恩深退老中。故山高臥穩，桂樹已成叢。

其二
南園成小築，閒卻宰官身。哲匠文章老，通儒學術醇。世情流水澹，吾道白雲貧。好事今還有，時聞載酒人。

雨中過李芥軒村莊流連旬日感舊述懷成詩五章示主人與林石文山共和之
䱐水耕田父，梁溪把釣翁。同為無累草，那作可憐蟲。酒學劉伶頌，途傷阮籍窮。（謂王子千里。）江湖滿繒繳，吾道在冥鴻。

函硯歌為李鳴古作（係趙凡夫硯，後歸李生者。）
媧皇補天餘，遺下五色石。一團蒼赤雲，千古萬古落山澤。摩刀割雲雲為開，神物乍顯生風雷。寒山山人埽絹素，饑蛟掉尾空中來。地老天荒骨欲朽，石函更落他人手。李生李生百年珍重墨花春，看爾從橫筆陣追前人。

宋脢窩遊天台山歸酒間出尋山諸詠見示歌以紀之
脢窩主人罷行役，讌客置酒城南園。酒酣堆阜起方寸，袖中忽出天台山。赤城霞氣散几席，南巖瀑布懸楹軒。瓊臺髣髴峙絕壁，楢溪想像成奔湍。炎天倏忽見冰雪，滿堂賓客俱森寒。追新鑿空出奇境，神秀一一窮毫端。主人素具煙霞癖，有脚唯堪蹋泉石。探幽遍訪靈越區，遠寄冥搜向山澤。我生夙慕孫興公，夢魂時到神仙宫。酒闌讀君紀遊作，遺世翫道眞無窮。他日從君入山去，石梁深處巢雲松。

入奏行送秦生
秦生草莽臣，夙抱救時具。上書千言奏天子，欲為蘇松減浮賦。厥田下下賦上上，一郡二百四十五萬餘。八閩税斂未足敵，徵比搒掠民肌膚。前朝仇民增重耗，恭逢盛代宜減租。頻頒恩詔格浮議，（康熙元年、十九年，聖諭議減蘇松浮糧，部議未果。）萬姓待澤東南隅。小臣稽首頓首昧死上，為民請命忘其愚。隆冬凜冽霜風寒，一葦初發河之干。此行挾策朝金鑾，廟堂夙昔籌民艱。草茅入奏勿瞻顧，聖主從來受直言。

竹嘯軒詩鈔卷十
贈陸繩武同學兼送之入都省覲
數年聞君名，五年識君面。玉壺清冰珠樹鶴，晤對始快平生願。雲龍相逐韓孟交，角藝論文共談讌。有口不讀貨殖傳，有足不入金張門。烏衣子弟寒餓士，閉户著述無冬春。宫懸六代溯韶濩，河源萬里窮崑崙。省門屢蹋遭屏黜，風漢終古同劉蕡。年來詩筆追正始，願補南陔與華黍。白雲北望黯傷神，親闈遠隔三千里。雜花開樹羣鶯鳴，柳條動色齊青青。短衣匹馬之神京，融融樂事在鯉庭。壽觴初舉親顔懌，寸草春暉無限情。

題漚也兄畫蘭卷後
墨花零亂湘江浦，葉葉從横帶風雨。睇視全無點筆痕，吾兄能事師前古。中鋒獨連殊有神，所南松雪傳其眞。不須接葉取嫵媚，世間畫手空紛紜。當年過我留筆跡，頃刻煙雲滿堂集。日月崩波十數年，淋漓墨氣今猶濕。秋蘭近日委蓬蒿，何事荃蘅更化茅。此意今人誰共語，與君痛飲讀離騷。

晚眺
遠山飛鳥外，古渡落霞邊。暮景忽如此，美人殊自憐。牛羊下平阪，鳧雁聚原田。何處傳樵唱，聲聲度暝煙。

勺湖雜詠
尺水塵埃外，煙波遶座隅。千秋同旦晝，一勺亦江湖。菱荇時供饌，魚鰕足市租。經年頻坐臥，宛似住菰蘆。

其二
楊柳蕭疏老，芙蓉寂莫開。林園滿秋氣，高興上亭臺。竹影團書幌，山雲入酒杯。閉門無俗客，野鶴自能來。

其三
人世傍風塵，吾徒老澗濱。閑知魚鳥樂，嬾覺性情眞。兄弟皆詞伯，朋儕半酒人。三瀧時入夢，知憶故園春。

其四
軒前交罨畫，竹柏已成林。欲取不材木，還留楮樹陰。（軒名楮陰。）主人靜無事，永日此彈琴。唯有白鷗鳥，悠悠共素心。

其五
暮天微雨歇，片月浸湖波。樹色過橋暗，秋聲入夜多。濕螢依水草，山鬼語煙蘿。不寐空搔首，亭隅坐放歌。

即目
白雲孤客路，黃葉夕陽村。煙際寒流響，林間墮鳥喧。釣査維古柳，樵擔返閑門。不遇狂歌者，心期誰與論？

孫書年供奉從狩烏城憶故鄉春月景作畫寄吴中友人因題二斷句
烏城已歷風沙景，白首猶歸供奉班。寫出江南春草綠，故鄉原有好湖山。

其二
花明柳暗離鄉土，水涸冰堅上塞垣。忽見孤鴻向南渡，雲天何處是中原。

胥江懷古
八月胥江浪起堆，忠魂千古有餘哀。築臺已兆吴城破，抉目還看越甲來。身逐鴟夷浮水去，歌傳小海弄潮回。卑猶（山名，一名秦餘。）誰弔公孫聖，落日荒原遍草萊。

題朱月石隱君遺照
天荒地老丁陽九，零落餘生付杯酒。萬里歸來一事無，閉門老去詩千首。閑披遺像見前民，科頭跣足眠煙雲，松風萬壑吹衣巾。一聲鶴唳山月曉，嗒然似欲忘其身，笑看天地成埃塵。

題尤東軒照
霜意滿秋林，煙中見紅樹。眷言步巖壑，果愜泉石趣。境寂得眞賞，心空息浮慕。木葉下寒流，知君多靜悟。

為樾亭上人賦古柏
老僧師祖日，樹萎百餘年。忽挺一枝秀，青青歷四傳。風雷神獨守，龍虎骨逾堅。試問閉關者，能參柏子禪。

竹嘯軒詩鈔卷十一
送趙飲谷之揚州
江頭楊柳青，送客揚州去。離思逐楊花，繚繞雷塘路。

其二
不入五侯家，偏尋酒人飲。醉臥平山堂，青山即高枕。

張蓀九采芝圖
愛兹三秀草，言入采樵路。崖畔送風泉，筐中濕煙霧。非直為療饑，要得尋幽趣。時有靈苗香，仙源在何處。

遊婁東王氏樂郊園
園林不厭深，佳境在無窮。緣山將數轉，屈折迷西東。忽然度洄溪，仍與前山通。古樹挺磥砢，諸峯鬱巃嵷。木石互盤結，高下紛蒙茸。亦知布置力，歲久疑天工。山鳥時一鳴，宛在深谷中。名理隨境足，興趣因人濃。未知來遊者，所得與我同。緬懷名園主，久離桂樹叢。何時一歸來，受此林間風。

其二
繄昔奉常公，結隱軸與薖。珪組不復緤，所獲良已多。況有同志士，遠道相經過。華亭擅書名，（董玄宰。）絹素走龍蛇。廉州山水胸，（王玄照。）腕底浩煙波。山人亦肯從，（李長蘅、唐叔達。）清辭吐春華。出處雖不同，道合不我遐。名賢經潤色，草木增紛葩。迄今百餘年，佳話留山阿。想見明盛風，樂志匪蹉跎。搔首懷古人，臨風起高歌。

秋日得方舟兄塞外書悉風土物產之異同方蓂朔東華孫定叔作
霜落南中日，鴻傳遠客書。一身經絕塞，萬里話離居。卉木張騫失，蟲魚爾雅疏。見聞馳域外，為我破拘墟。

贈方舟兄
閨閣持風雅，王公詢見聞。人生有如此，富貴復何云。願息燕山駕，歸眠秀水雲。近來多問字，時與客論文。

葦花居詩為李雲和賦
空濛雲水間，伊人棲隱處。葦花何蕭疏，隱見村邊路。樂志養慈親，饑來驅不去。勸餐乏膏薌，小艇持漁具。一曲歌滄浪，月滿清溪渡。

竹嘯軒詩鈔卷十二
贈梁孝稚兼送歸南海
鳳鳥備五色，文章耀南土。鳳雛非凡質，天生好毛羽。毛羽亦已成，引吭亦已鳴。飛鳴不言瘁，萬里事遠征。東吴有梧桐，翩然下雲中。（尊人葯亭太史。）

其二
知交在氣誼，豈論故與新。君從南海來，遠道展殷勤。殷勤結古懽，含情多所申。愧我無持贈，相期師古人。古人不在言，所貴唯立身。黽勉守良璞，以爲天下珍。

其三
濮上競繁響，正始誰為聽。之子守家學，雅鄭能分明。詩篇不在多，風格臻老成。孤鶴空中鳴，燕雀失其聲。待君庚猗那，相與掞天庭。

其四
廩秋適兹土，倏忽春林芳。鴻雁俱已歸，能不懷故鄉。故鄉不可見，浮雲浩茫茫。輕帆從此去，前期指炎方。後晤豈無時，所愁鬢毛蒼。三江與五嶺，脈脈遙相望。

送王殷亦南歸
鶴瘦骨逾清，無心向俗鳴。登高懷粤秀，（山名。）揮手出吴城。芳草天涯色，空江歸客情。聞猿知不恨，為是故鄉聲。

報宋端齋太守二斷句
遠分清俸自炎方，折取瓊枝寄草堂。卻笑江州王太守，但聞送酒到柴桑。

其二
伐薪抱甕自年年，長日柴門減爨煙。不是指囷高誼在，閒庭空有沈郎錢。

寄陳樹滋
天遣辭人住粤東，山川麗藻兩爭雄。扶胥萬里風濤闊，盡卷波瀾入句中。

其二
夢想羅浮欲往從，雲煙千疊路千重。輸君乘興騎胡蝶，遊遍天南四百峯。

氿泉為戈石樓賦
石泉因仄出，君子錫嘉名。性靜能常止，中虚自不盈。涵空孤月冷，鑑影野猿驚。知爾歸家去，蕭然相對清。

山塘竹枝詞
白公堤邊柳千枝，柳下酒家颺酒旗。旗亭為問如花女，解唱黃河遠上辭。

其二
花市家家草木酣，朱朱白白映疏簾。看花劣有童心在，折取繁枝插帽檐。

其三
鴨頭新水半塘生，魚尾明霞弄晚晴。七里人家畫中住，雨餘無處不啼鶯。

其四
吴孃初唱妹相思，吴郎舊詞歌竹枝。聲聲相答似相怨，正是離筵欲盡時。（《妹相思》起于潯州女子，今吴中多歌此曲。）

其五
斟酌橋邊頻醉月，真孃墓畔日看花。兒家花月叢中過，不知人世有桑麻。

擬古
悲風號庭柯，鳥巢欲傾危。慈烏敝毛羽，辛苦哺其兒。哺兒兒長成，長成能奮飛。雖則能奮飛，戀母不忍離。感此心怦怦，淚下如流澌。

其二
涼月照空閨，清光淒錦衾。蟋蟀怨長夜，入户多哀吟。思婦不能寐，當窗橫素琴。橫琴不能彈，百念集寸心。俯視惜流景，仰盼悲橫參。傍徨欲何言，露下霑衣襟。

其三
吾友抱忼慨，立志期千秋。仗劍辭家去，駕言薊門遊。薊門聲華地，靄靄皆王侯。冠蓋如浮雲，日夕紛相求。丈夫有本性，安能曲如鉤。放情飲美酒，弔古登荒丘。冉冉冬復春，遇合竟何由。

塞下曲
屯兵絕域出伊甘，白雁金笳聽不堪。二十萬人回首望，河源翻在大荒南。

其二
安西過後覺天低，萬里黃沙入馬蹄。倚劍戍樓遙指點，此間西去恐無西。（去千餘里入地。）

其三
千重砂磧萬重山，三載燒荒未擬還。流盡征夫眼中血，誰人月下唱陽關。

其四
提封遠到海西頭，吹角能防塞外秋。卻笑唐家邊境小，但教諸將取涼州。

竹嘯軒詩鈔卷十三
人日同方東華陸龍光樾亭上人集杜雲川太史半樓即以人日二字為韻
懷人及人日，遠道訪故人。來登百尺樓，俯身瞰城闉。一角露西山，濛濛護煙雲。主人愛良晤，情盼展殷勤。瀟灑遺世慮，談諧見天真。出處雖異途，道合乃比鄰。遠聽春鳥鳴，喈喈索其羣。相與期久要，敦此平生親。

其二
渙渙冰初解，拂拂風應律。寒梅吐欲半，蓂葉開已七。吾生知幾何，四紀逢此日。川水逝不停，鳥影過逾疾。未能學無生，愧爾依古佛。所欣聚朋好，兩地得儔匹。儒墨調頗同，新舊情自一。無煩寄草堂，題詩共促膝。

太湖春興
煙波花月吾生事，一片春帆入五湖。初暖魚龍騰浪出，將歸鴻雁帶雲呼。筆牀茶竈人來往，玉柱銀房境有無。此日季鷹堪寄興，豈須秋序憶蓴鱸。

春日陪魏觀察懷舫遊明瑟園
政簡有餘暇，幽尋到澗阿。地殊金谷麗，客並鄴園多。野鳥調新語，文魚淰細波。知公非獨樂，隴畔聽謳歌。

其二
載酒過花墅，招邀集野亭。玉盤池外洗，金勒柳邊停。藉草裀俱軟，看山眼倍青。寄言猿鶴侣，不用避沉冥。

其三
何地無丘壑，名園此獨幽。羣峯爭入坐，高樹俯藏樓。既接風騷席，還隨嵇阮流。不須絲與竹，翻似永和遊。

其四
水次時傳翰，花間每送觴。情懷容跌蕩，言論任疏狂。嘉會遲清晝，歸驂戀夕陽。遙知鈴閣靜，幽夢寄松篁。

有懷勺湖諸子
頽日有餘曜，圓景吐遙岑。靜坐無一事，微風吹我衿。側聞孤飛羽，啁啾起哀音。哀音久徘徊，隱隱投空林。物類傷獨處，而況離人心。仰首望明河，慨焉辰與參。

其二
勺湖風日佳，三歲久棲託。心閒玩魚鳥，時至理花藥。主賓良宴會，文酒展戲謔。談藝泝墳典，考古訂金石。如何賦遠遊，形影成寂莫。交因契闊深，境緣道里隔。迴首闔閭城，雲煙紛漠漠。

懷李實君
浮玉洲前共一巵，别來三月費尋思。高情珍重分襟語，好事流傳雅集詩。蟋蟀乍吟秋尚早，雁鴻未到信偏遲。西津古渡千枝柳，正是天涯憶汝時。

久不得劉東郊消息
去年六月火雲赤，送君去作燕京客。經今朔雁兩回飛，怪底南天斷消息。自昔長安不易居，近來羈客更何如。平津閣裏誰招士，光範門前空上書。遙憶能詩杜陵老，朝朝暮暮正騎驢。

招隱寺
青蒼戴公山，寂漠招隱寺。鐘魚罷齋閣，藤蘿覆初地。幽澗咽雙泉，迴飇起涼吹。不見通隱人，彈琴緬高寄。唯有六朝松，依然落空翠。

懷施覺庵考功
高風下梧葉，離緒竟何如。遙憶遺榮者，時脩種樹書。收枰空勝負，設卦閲乘除。倘念朱方客，秋潭獨釣魚。

甘露寺
蕭梁梵宇碧峯頭，萬里風雲眼底收。江兆濤聲驚佛座，淮南山色入空樓。魚龍白日噴寒雨，鴻雁高天叫凜秋。折戟沈沙休再問，茫茫興廢不勝愁。

台臣宗丈枉過不值卻寄
海鶴天容老，翛然吾道尊。百年留此客，一棹到閒門。巾屐空相過，詩篇闕細論。思君若婁水，瀠繞白漊村。

冬日偶然作
浮雲從空來，白日忽欲匿。登高極遠目，漫漫同一色。孤蓬隨天風，吹去渺無跡。梧桐伐作薪，靈鳥下求食。

遣興
冬夜已長，江馆廖寂。偶有所觸，寄懷於言。興到即書，詞無詮次。
黃葉滿庭門館閒，朝看去鳥暮飛還。眼前何物可相對，只有東南一角山。

其二
滿天雪意雲陰陰，空庭何處來饑禽。啾啾黃雀莫驚避，人世那無謀食心。

其三
才罷角聲聞雁聲，漏聲相續短長更。荒雞又是惡聲起，一夜無眠直到明。

其四
萬事忘來但咏詩，每從良友别妍媸。新辭一卷何人定，苦憶溪南辛敬之。（懷同社諸子。）

其五
虚堂盡日鎖煙霏，朱老阮公見面稀。連蜷雌霓共誰讀，欲訪江頭余布衣。（名京，錢唐人，時寓京口。）

其六
何李詩篇復古人，後賢排擊日紛綸。憐渠但識虞山派，恐與松圓作後塵。

其七
陽山隱君陳虎文，雕鐫金石早空羣。老來不受諸侯餽，終月閉門眠白雲。

其八
大瓢山人工八法，鷙鳥飃風信有之。底事老年猶作客，嵩雲洛日苦相思。

其九
鴛湖宗老（方舟。）波瀾闊，白浪長空湧不休。倘問永夫（張。）高格律，一聲孤鶴萬山秋。

其十
海虞畫師獨往客，（黃尊古。）萬里遨遊一短笻。太華峨嵋真本稾，勞渠蟠屈在心胸。

其十一
二沈松陵推畫手，（名屺懋，善竹；名咸，善蘭。）一為異物一衰殘。吴地于今無竹石，湘江空復有秋蘭。

其十二
已向三山探古蹟，興來還作蒜山遊。鸕鷀隊隊徒兒浦，葭葦蕭蕭胡豆洲。

其十三
鐵塔廟前江遶門，桑榆煙火數家村。年豐好作雞豚社，共醉田家老瓦盆。

其十四
西風好趁下江船，直到䱐溪溪水邊。聞道今冬米價賤，野人飽飯過殘年。

賦得羅浮山贈宋澄溪僉憲
吾聞羅浮之山四百三十有二峯，峯峯矗立青芙蓉。兩山似離還似合，離合卻在煙雨之空濛。峨峨鉄橋鎖天半，其下暗與地肺山川通。天雞夜半叫峯頂，海日湧出朱輪紅。仙人往來共遊戲，或騎喑虎騎蒼龍。隨以蝴蝶大如扇，更有雌雄么鳳鳴雝雝。世間靈境可想不可到，廣平先生收拾來吴中。志書廿卷巧搜括，（時成《羅浮山志》。）人天靈秘歸牢籠。先生少歳稱奇童，忠孝門第聲隆隆。文章壇坫執牛耳，宦游遍歷燕南趙北青齊東。抽身乞養就子舍，北堂長日春光融。晚歲遠遊適東粤，令子出守鄰南雄。春秋佳日每乘興，遇山水窟攜孤笻。白雲（山名。）縹緲呈變幻，靈洲瘦削環玲瓏。扶胥黃木浩無岸，天地蕩蕩開心胸。欲往羅浮涉溪水，賫糧逕泝朱明宫。酒田問紅樹，鶴視訪白松。肉芝擷玉色，菖蒲采紫茸。軒轅壇邊住逾月，時聽仙童搗藥聲千舂。漢時成仙有桂父，晉時得道有葛洪。常坐砂牀共談笑，議論豈與人間同。歸來問年正七十，軀體强健由中充。招邀朋舊作文讌，座上不數洛社之叟香山翁。（唐東江吏部八十六，餘多七十外者。）當筵娛賓試開囊與合，放出羅浮五色雲氣片片搖青空。我歌羅浮以贈公，從兹發軔追仙蹤。請公更乘莽眇鳥，遍歷洞天福地無終窮。

竹嘯軒詩鈔卷十四
贈李碩夫三章
吾友素食貧，胸中富經籍。蓬蒿滿頽墙，浩歌出金石。循陔賦采蘭，時有好顔色。讀書養慈母，志願差已畢。

其二
清門久零落，誰念故將軍。文孫能振起，筆陣排風雲。小心友當世，大論超人羣。名著淮海間，喤喤考鏞鼖。男兒足自豪，纓芾何復云。

其三
結交在少歲，日月俄轉遷。君今已四十，余髮尤頒然。明德互砥礪，如玉相摩鐫。往行諒能積，末路期無諐。終焉勤萟殖，良畝多豐年。

題楊大瓢鄉思圖
天風吹征蓬，飄然落中澤。行子離家鄉，越客今吴客。荏苒五十載，須髮皓以白。覆巢跡已遠，遼海事成昔。抱膝發浩歌，無端百憂集。清露墜高梧，涼月下叢荻。何限故鄉思，茫茫詎能識。

春林散牧圖為李鹿山觀察題
春塘波緲瀰，春樹鳥吟唤。田功應候興，況逢官長勸。水次耕犁閒，煙中土膏散。隔林起商歌，隱隱南山矸。

江南曲寄曾葉生
接得灕江信，歸期竟渺茫。料應風浪惡，不是不懷鄉。

其二
朱樓隱垂柳，綠鴨眠芳草。他鄉佳景多，那似江南好。

同薄勺亭侍讀魏懷舫憲副泛舟大江登金山
徒兒浦畔快揚舲，十幅風帆破浪腥。鷗鷺不驚兵憲節，魚龍共識使臣星。（薄祭告會稽山回。）峯當返照千重紫，人在中流一點青。直上丹梯最高處，東瞻隱隱見滄溟。

追和陳月巢贈行詩卷
壬午歲，月巢陳丈南歸，欲結廬石公消夏間。顧子天山作詩送之，同人屬而和之，高其志也。今距十有八年，巖棲未遂，林泉笑人，而月巢行且老矣。暇日披贈行卷，不勝惘然，仍次顧韻，以堅其行。買山末路以實前約，猶余所望於月巢也。時己亥七月。
掉頭離京師，相招有巖壑。十載違故鄉，恐負山靈諾。孤雲向岫歸，倦鳥望林託。仙籍留君名，秘簡未曾削。（月巢少曾入道。）林屋九洞天，應此鍊精魄。金庭雲為牖，玉座霞成幙。禹書已荒忽，龍威緬猶昨。石公消夏間，雞犬聚村落。盪胸波渺瀰，窺户山岞崿。此間足逍遙，詎識鐘鼎樂。如何日月邁，未采龐公葯。行藏兩茫然，前路難隃度。雖謝太廟犧，還愧玉京鶴。擾擾慁屠沽，踆踆走城郭。引領望六合，何處堪著脚。舊遊憶燕臺，立功想絕漠。彈指欲成翁，聚鉄恐鑄錯。余亦漫浪人，入世費斟酌。越邦飾宋冠，深井下短索。山木招斧斤，蠶絲受纏縛。近參五千言，至道在玄寞。韜精滅見聞，絕想得歸著。榮名馬耳風，厚實霜林籜。行從許邁遊，幽興頗不薄。願君酬息壤，終焉謝塵塻。妻孥一漁艇，雲林兩芒屩。鰕菜足五湖，煙波屢棲泊。臨風遲漁樵，相於把鉏钁。橘社互往還，芝田共耕作。神仙倘許求，為我言厓略。

夜坐
向夜中庭坐，涼颸動短襟。星飛過水次，螢倦落墙陰。雲樹關離思，風濤折壯心。何來天外笛，嘹喨自成音。

舟行秦望山下
漾漾扁舟輕，泛泛寒潮廣。流盼欣近矚，迴轉得前賞。羣山龍蜿蜒，高峯勢雄長。樓觀或有無，雲煙忽來往。眺望傳祖龍，此事付惚恍。位尊人事盡，采藥足妄想。泛海力有餘，仙遊遇無象。雄略弔自今，山色緬猶曩。人生鳥過目，當境聊偃仰。擊汰起浩歌，前途入漭泱。

竹嘯軒詩鈔卷十五
送郭鶴立之延安
置酒層崖敞别筵，當筵落日半輪懸。誰人嗚咽桓伊笛，有客飛揚祖逖鞭。險塞舊稱秦上黨，雄關遙接漢居延。於今幕府須參佐，好為清時策備邊。

過何將軍園四首
園在北顧山甘露寺下，依山石作障，穿江流為池，沿堤百頃雜植花木，人擬之韋曲山林云。
江山真第一，率府搆名園。石記三分國，（很石今在園中。）池通萬里源。鐘聲天際落，旗影望中翻。時許遊人到，花間駐短轅。

其二
此地疑韋曲，同遊得鄭虔。松門雲啓閉，莎岸客沿緣。野鴨將雛小，行魚聚沫圓。風潭連百頃，頓異舊山川。

其三
戎馬清時歇，亭臺勝地高。鹿銜新出草，鶯坐欲開桃。傍水揮金椀，臨風解錦袍。共誇休沐處，符竹有勳勞。

其四
三載南徐客，千重北顧雲。尋幽從所好，得句張吾軍。陸賈慚無武，閻公本愛文。流連坐泉石，不覺已斜曛。

登金山塔
登臨猶未極，攬袂上浮圖。俯接魚龍氣，遙瞻瀛海隅。轉于天路近，頓覺此身孤。攜得玄暉句，山靈或可呼。

懷方東華廣南
忽憶家山好，天寒入廣州。三千六百丈，知爾上羅浮。里井多喬木，親交且白頭。廿年重一過，情重為淹留。

其二
物候冬春换，薰風又夏初。天涯滿新綠，遊子意何如。三江勞夢寐，百粤阻音書。莫使歸家晚，高堂欲倚閭。

初夏余江干招諸子文讌江樓分得山字二首
數聲鶯老春才去，百尺樓高客共攀。座上酒堪澆六代，囊中句欲貯三山。文章久賤風塵際，槃敦應聯吴楚間。最是清歌聽不得，何人樂府唱刀鐶。（時余將還吴下。）

其二
人在孤雲去鳥閒，憑空直下俯元關。（在鉄柱宫頂。）綠侵衣袂巖前樹，青入窗櫺波面山。説劍晴虹流席上，撫琴哀雁落江灣。（景子鶴年彈《平沙落雁》曲。）閒身底用催歸速，一任潮聲向暮還。

别南徐諸同學
朱方浪跡已三年，簪盍蓱逢賴衆賢。載酒市樓分小杓，鬭茶僧舍颺輕煙。離心飛動看黃鵠，歸計疏狂種石田。他日懷人屢迴首，知予吟望五湖船。

家厚餘翁編脩碧浪泛䑳圖
虚舟從古少風波，紅蓼花邊白鷺蓑。我亦䱐溪閒泛宅，醉餘蹋浪和高歌。

追挽包人能
辭場南北舊爭雄，鎩羽何堪逐斷蓬。終古高文天亦忌，王孫久矣哭秋風。

其二
漬墨磨丹事已休，遺書不願所忠求。唯餘釣雪灘邊水，嗚咽寒聲遶墓流。

為杜雲川太史題九峯三逸圖（一道士榮漣，一僧妙復，連雲川為三。）
鳳鳥虞廷歸，蕭然侣海鶴。雅慕方外蹤，淨心脱纏縛。覈玄揖陵陽，談空契無著。道合情豈疏，形超理不隔。至樂難强名，林臥忘所適。緬爾出世風，展圖知寄託。想象九龍山，松雲靄綿邈。

送陸繩武廣文之望江
南山有好鳥，生為鳳皇雛。秋風鎩毛羽，無由翔天衢。暫為六月息，斂翮之古舒。大雷近江岸，學舍如舟居。吏隱位自兼，煙水樂有餘。所棲非梧桐，要與枳棘殊。何妨官獨冷，聊以讀吾書。

其二
千里席片氊，一官分半俸。祿米雖無多，名位要足重。熙然詠春風，空堂列絃誦。時探魯壁經，儼作奚斯頌。肯緣官秩卑，放達示無用。君看千尺材，終須任梁棟。

其三
夙昔締交遊，流連文酒會。襟抱囊宇宙，卷軸發光怪。珠礫品各分，道合在吾輩。一朝别我去，單舸泛江介。君行作師儒，我將老蒲稗。懷人登高臺，目斷千里外。何處是皖江，遙天累氛靄。

詠古
從來有父子，然後有君臣。幸分一杯羹，斯語胡不仁。生我且不顧，功狗安足論。所以張子房，辟穀全其身。

竹嘯軒詩鈔卷十六
楊柳枝詞次宋玉才韻
豈是華林金碧叢，依樓自覺惹春風。一樣西川舊時種，不曾雨露近齊宫。

其二
初烘薄日春還淺，乍拂離筵態已斜。江頭多少無情樹，送盡行人不在家。

其三
玉門關外景無憀，不見臨風影動搖。唱徹梁元橫吹曲，健兒何處挽長條。

其四
澹煙憔悴豈堪攀，愁絕江南庾子山。瑟調製成新樂府，風前不用唱陽關。

野老問答一首美德清李公
泊舟餘不溪，村村耕作早。同井復同遊，安閒到魚鳥。風土何以然，道旁問野老。野老向我答，皆因縣尹好。縣尹昔未來，農甿累不小。徵糧成陋規，官吏半中飽。誅求空雞豚，鞭朴連翁媼。李公一下車，救時展懷抱。火耗日以除，差科日以少。時當徵官租，里胥進機巧。維公秉獨斷，燭姦及纖秒。取足供天倉，羡餘概一掃。齋舍比僧寮，盤餐熟葵蓼。官瘦民已肥，吏閒俗不擾。善政難屈指，所舉正未了。我時行舟急，問答語粗曉。緬思野老言，濟物貴有道。居官無他長，不貪乃為寶。維時雖清夷，四方或旱潦。苛斂貧到骨，家室堂不保。安得百李公，為時起枯槁。

哭方子膏民
前夜狂風吹，吹折瓊樹枝。方期吐榮華，遽同弱草萎。祖母哭無聲，老淚不能揮。嚴父强節哀，拊心涕漣洏。寡妻攜幼女，撫棺誓相隨。白日淡無光，飛鳥鳴聲悲。靈帷風蕭蕭，魂魄諒在兹。念子有世德，祖父仁且慈。累行日有覺，嗜善中不疑。根本既培植，條榦應華滋。而胡不永年，天意竟如斯。憶昔從我遊，彈琴或詠詩。時在童冠列，春風共遊嬉。今來人已亡，永無會面期。哭子非一端，念子非一時。盡我存者心，詎謂亡者知。萬事歸虚無，傷神空爾為。

秋懷五首
破屋黃茅卷夕風，千村禾黍偃西東。哀哀寡婦愁無利，契契勞人詠有饛。轉餉即今連塞下，算緡自古重吴中。催科撫字煩良牧，莫使荒原叫雁鴻。

其二
蘭臺空署赴輪臺，詔遣從軍萬里來。食祿自應持正論，至尊終是重良才。不教天遠投魑魅，更許兵屯闢草萊。想象高秋望京國，一時回首白龍堆。

其二
王師屯戍幾經年，帝子臨戎赴極邊。稽顙虚傳唐突厥，轉輸遠過漢居延。廟堂赤芾憂勞外，郡邑牂羊涕淚前。聞道西安正氛祲，秋風萬井少炊煙。

其三
秦川凶歲困租庸，況值防秋急挽供。搜粟正除都尉爵，畜羊已授大夫封。不須匡救安磐石，自有勳名上景鐘。愧我貧居依稼穡，難將碩畫佐司農。

其四
天兵南下苦雷奔，直過澎湖氣欲吞。重臣已復安平鎮，設險還防鹿耳門。萬里波濤昏日月，九秋風雨動鯨鯤。寄語八閩諸將士，豈容海島有孫恩。

不信
十年謁帝向承明，廚傳蕭然襆被輕。金馬門前方朔餓，太常齋日稚卿清。即今雞肋還餘味，自昔鱸魚可煮羹。不信輭紅塵土客，青山無地許歸耕。

懷南徐諸子
海岳庵前結古歡，歸來每憶舊詩壇。百年身世知音幾，兩地關河會面難。南國霜清吴苑晚，西津木落大江寒。何時更蹋三山頂，萬里登臨眼界寬。

竹嘯軒詩鈔卷十七
清明日南園懷古集古帖字
綠楊如畫草如煙，輕暖輕寒二月天。閒上溪橋送春目，亂雲紅樹夕陽邊。

其二
風花高下散春晴，鶯飛燕語可憐生。如此光陰應中酒，百年能有幾清明。

其三
遊女行行問花竹，春衣下照春波綠。一聲陌上緩緩歸，還度前朝舊歌曲。

和周菽亭客窗秋思（華亭人。）
石枰精舍道人家，衰柳枯荷水一涯。爭似扁舟圓泖上，秋風秋雨采蘋花。

其二
城外秋山幾點横，九峯棖觸故鄉情。如何十載長安客，不憶華亭鶴唳聲。

百一詩
海濱斥鹵地，煎熬利經商。富國兼富民，天產逾蠶桑。不知始何人，重利輕更張。府海殊管仲，析利師弘羊。正課日漸增，四倍於尋常。羡餘三十萬，進獻同輸將。高竈俱受困，剜肉難醫瘡。急公鬻家產，甚者罹桁楊。官征盡纖秒，私販走遠方。出沒山谷間，蔓沿江海旁。其始拒捕捉，其後為探囊。我聞有元季，嘯聚於淮揚。士誠無賴徒，驅迫成陸梁。當今盛明世，國憲昭煌煌。莠民雖易薙，要須慎周防。内本而外末，理財有紀綱。勿用聚斂臣，恐令利源傷。鹽筴何足云，請陳大學章。

竹嘯軒詩鈔卷十八
千佛幢歌為諸襄七母夫人賦
千佛幢，誰刺繡。諸家節母矢苦心，十年之功始成就。峨峨青蓮座，上坐兩足尊。像顯滿月面，慈開甘露門。四佛七佛總一佛，三十二相為同身。天花德雲，上下絪緼。纓絡竇蓋，飛揚飄翻。優曇之華迦陵鳥，旃檀婆律森祗園。旁列阿難暨天女，下連鬼伯水母形紛綸。想當刺繡時，青燈夜明滅。深林響淒風，棲鳥叫寒月。絲絲縷縷發志誠，盡帶空閨眼中血。天竺峯前時供養，祥光百道流禪窟。福田利益母不言，默佑遺孤得逢吉。遺孤承母教，發憤成通儒。摘髭銀案間，聲名動清都。千佛名經可操券，顯揚聊欲酬勤劬。子為小草，母為春陽。奉以鼎養，鼎養詎可償。奉以多壽，多壽壽而臧。欲知母氏無疆算，請看選佛場中千佛幢。

觀劇二絕句
朱門自昔擅豪華，轉眼翻成落晚霞。恨殺霓裳羽衣曲，已曾破國又亡家。

其二
管寧白髮歸遼海，蘇武全家出漢關。邊馬一聲朋舊哭，可堪回首望雲山。

題家勉之孝廉空江待渡圖（時公車北上，命工寫圖，屬題斷句。）
春江鴨綠柳鵝黃，欲渡前汀望渺茫。為待津亭舊相識，煙波何處少輕航。

其二
萬樹桃花千載紅，仙源雲水隔空濛。中流一葦如相引，便是蓬池有路通。

石湖煙雨圖
柔櫓聲聲泛杳冥，篷窗開處浪花腥。龍拖急雨來天半，失卻吴山數點青。

其二
釣竿篛笠足平生，冒雨衝風舴艋輕。忘卻狎鷗亭畔路，忽聞煙際寺鐘聲。

京口余江干六十
囂塵何礙隱人居，馬牧聲名衆不如。負重那甘同蝜蝂，蠹書只合學蟫魚。句高丁卯詩篇後，降比庚寅覽揆初。六十轉添腰脚健，未須兒子舁籃輿。

其二
芙蓉樓畔昔飛觴，别後相思阻一方。寄去格詩懷舊雨，傳來生日近重陽。入雲老鶴高逾健，浥露寒花晚倍香。千里古人曾命駕，可容交誼讓奚康。

其三
會面依然道貌肥，穩身製就芰荷衣。感時不羡鵬將徙，教子惟安鷁退飛。（令子一石讀書，不應舉。）白日黃雞歌古曲，長鬚赤脚空閒扉。相招京峴山邊隱，晚節何煩列壑譏。

晚秋雜興
淮泗交流處，長堤古漕河。沙平停筊楗，澤涸走黿鼉。轉運千艘集，逋亡萬指多。（時運河水涸，以民船輓漕。官吏交迫，棄船逃歸者甚衆。）天倉需玉粒，南顧意如何。

其二
卅載儒冠誤，千金敝帚尊。有詩酬歲月，無意數雞豚。鑿枘人情忤，艱虞吾道存。何須計通塞，送老任乾坤。

十四卷本歸愚詩鈔　卷一
花朝飲王千里寓樓同雲間陸圃玉
倦翮臨風刷羽翰，殷勤折柳送征鞍。賈生不用頻流涕，聖代蒼生已治安。（時圃玉入都謁選。）

秋林共話圖
金風蕭瑟搖楓楠，紅葉點點飄寒潭。林間有客愛爽氣，雜坐鼎足形分三。三人同心復同臭，天馬歷塊齊驂驔。詞壇專場誇觜距，力戰直欲降章邯。摘髭銀案仍蹭蹬，（郭秋浦。）青衫着破還沈淹。（顧友于喬近也。）率真有似野人野，嗜古不讓貪夫貪。閒中議論逞雄快，利劍秋水抽鋒鐔。逍遙九州泝麟鳳，跨越三代探黃炎。太言天外引頸脰，小言針孔窮窺覘。金石殊響俱雅奏，恥與俗樂同韽韽。此中人語衆莫識，妙諦祗許心知諳。他年窮達難預料，要使車笠無猜嫌。鬅髻童子負樽榼，攕手侍女司牙籤。蕭穎士奴鄭玄婢，古人佳話君能兼。竹西風物傳卷軸，令我遙望心神忺。何時破浪渡江去，入林把臂聞高談。全楚堂堂納江漢，陋邦踆踆走邾郯。舌撟有語不能下，矯首且看平山嵐。

生田王氏幽居
示浦煙波宅，（葑門一名示浦。）菰蔣遶户翻。到來淞水畔，宛似住鄉園。鷗夢幾同趣，蟲書許共論。何須理歸棹，心醉此江村。

秋日紫薇花下作
金風涼露裏，忽散一庭霞。嘉木本無意，秋來自着花。愧非郎省客，恰稱野人家。回憶三春日，芳華亦有涯。

春歸曲
萬樹棠梨作春好，顛風一夜花城掃。蜂爭香粉燕爭泥，李娘箔内紅蠶老。冉冉春光暗里歸，行人何事滯還期。思婦樓頭起長歎，楊花飄蕩雨霏微。

式穀堂歌贈程湧虹暨令嗣志堅
式穀堂前夜置酒，月光初起通户牖。急觴轟飲興淋漓，四座雄談記某某。墙東耘老氣最豪，眼空六合誰敵手。酒酣為我誇主人，高情直上連青雲。生平愛客緣愛文，少年曾執弟子禮。到老恭敬情彌真，閨中柔順識此意。拔釵沽酒忘清貧，家庭和氣鍾祥瑞。膝前肉角生麒麟，九經背誦如翻水。記取妙年逾毀齒，紛綸肯讓井大春，辨論不屈臧三耳。神駒有待良工鳴，鷙鳥會逐秋風起。一老停觴話覼縷，衆賓盡聽顔色喜。是時月光射酒盃，微波起縠葡萄紫。當筵爭看程家郎，目漆唇朱一童子。人生富貴隨所遭，浮雲草露難堅牢，天倫樂事歸蓬茅。教誨爾子在式穀，中原采菽寧辭勞。墻東釃酒勸我飲，謂我立論偏能高。大斗更爲主人壽，老年勿忘煙霞交。主賓紛錯共沉醉，脱棄禮法聞讙呶。漏聲屢下燭屢跋，起看明月當青霄。

挽王攻玉
相聚祗一歲，倏忽成亡友。丈夫重氣誼，詎論暫與久。過失賴箴規，奧義互分剖。君如古銅鏡，令我見妍醜。回憶風雨晨，殷勤共巵酒。弔古追前塵，閲世笑蒼狗。有時並歌呼，胸次散堆阜。胡為松柏姿，凋謝先蒲柳。大寐安可覺，何時更握手。

其二
軀幹素强壯，得疾翻疲羸。停聲久撤瑟，減餐時餔糜。勸君勿飲藥，古語為中醫。悠悠愧和緩，脈理安所知。善人乃無祿，天道諒如斯。牀前共笑語，竟成永訣辭。與君本同庚，差長兄事之。歎逝行自念，誰能保期頤。曠觀彭殤理，聊用寬悲思。

贈王來真
釣魚投竿幽澗泉，采樵礪斧長江邊。終身著書不盈篋，終歲賣藥囊無錢。虚聲隆隆世所貴，君今無人識名字。高車駟馬羣奔趨，君今布褐安其軀。白雲不負平生約，只此優游亦自娛。

贈弈師
紛紛黑白較輪贏，一着爭先蚤得名。更是我儂高一着，終身只解對空枰。

其二
清簟疏簾下子遲，每於殘局費尋思。知君已斷長安夢，曾見民安似奕碁。

洞庭橘枝辭
橘社村村多種橘，玲瓏遠望夕陽中。那羡江陵千箇樹，儂家自有洞庭紅。

其二
聞説廣南十八孃，（荔枝名。）兒家佳種味差强。擷破壓枝金一顆，果然三日手猶香。

其三
竹枝歌罷橘枝歌，連袂聲聲笑語多。怪底楚臣工作頌，幽噫聲徹洞庭波。

賦得楓落吴江冷
楓岸葉初下，遙天水欲波。三高祠畔過，搖落意如何。江郭人煙靜，亭皐商氣多。一竿垂釣雪（灘名。）澤國冷魚簑。

過陳亦韓山居
輕帆泝琴湖，猶帶葑溪雨。眷焉訪故人，暮色投村墅。主人喜我至，殷勤具雞黍。物新人唯舊，相對忘賓主。溪山世外情，琴尊夜深語。檐際宿鳥驚，林端月華吐。

其二
偶然戀雲蘿，移居向山澤。悠游二畝園，昕夕對木石。虞山一角青，時露太古色。猿狖當僮僕，花藥待巾舄。豈輕人爵榮，習靜自成癖。君看虞羅旁，何礙沙鷗適。

呈學憲海鹽俞公
嘉禾紫鳳凰，藻耀天下見。振羽承明廬，寵命膺帝眷。視學下南國，大江動英眄。虚衷秉衡尺，朗朗評月旦。文府羅珪璋，武庫收竹箭。玉壺無纖翳，高峯絕攀援。感激到廢黜，鼓舞及童丱。旌節清風生，蕭然滿芳甸。

其二
金商凜秋序，和藹溥春温。春温一沾被，百卉俱欣欣。郊原桃李花，不言各蒙恩。寒梅雖偃蹇，暖氣亦回根。大儒備清和，夷惠為同身。秉德陶庶類，下士歸其門。纓組不足縈，鐘鼎不足陳。唯登賢者堂，因知道彌尊。

讀曲歌
歌從天上來，含笑邀歡住。一片怨歎心，化作雲飛去。

船娘曲（南宋有船孃之稱。）
二更儂晚眠，四更儂先起。殘月亂雞聲，儂行三十里。

其二
上水儂撑篙，下水儂把櫓。盡日風波中，不識風波苦。

李方明解元客中生日（金陵人，遷居蜀之梁山。）
新聲一曲侑清觴，生日年年在異鄉。那更迢遙望西蜀，金陵煙樹已蒼茫。

其二
一棹秋江遠别離，長亭絮語訂歸期。（時演雜劇。）琴臺鄉思應棖觸，腸斷巴山夜雨時。

贈程汝諧
移居北郭幾經年，溪合村迴又一天。兒子代攜靈壽杖，生徒竊廢蓼莪篇。問禪蕭寺分齋鉢，乘興清流上釣船。不比公孫須薦達，紅塵休到白鷗邊。

題毛遇汲詩稿
韶濩雲山一曲傳，泠泠古澗瀉寒泉。説詩自是君家事，肯舍門風乞鄭箋。

簡李鹿山中丞
江鄉無束縛，時出狎樵漁。豈意元公駕，來過處士廬。野狙窺履舄，獨鶴待軒車。阮籍雖狂者，終嫌禮法疏。

詠衰草
離離衰草滿天涯，一夜西風萬里沙。莫向荒原問消息，王孫零落已無家。

蓴香圖
滿湖煙雨紫蓴肥，波面清香上客衣。一葉蜻蜓獨還往，秋風虚待季鷹歸。

見水中刈稻者
江鄉看載穫，甽畝水茫茫。結隊同鵝鴨，沉波得稻粱。那能仁寡婦，稍望實官倉。桑扈吾憐女，飛飛誤率場。

十四卷本歸愚詩鈔卷二
答王西澗僉憲仍次東坡贈段屯田韻
往者列仙人，置身雲霄半。而何鸞鳳姿，忽動蒓鱸歎。尋山入烏目，雲泉細娛玩。膏煎以光明，木全緣樗散。猿鶴時為鄰，圖籍常作伴。片言天下服，品論憑月旦。青鳥銜書來，珠光落几案。聲擬清廟希，奏比關雎亂。下交得謙亨，上仰同觀盥。自憐嵇康儔，筋駑兼肉緩。三匝不願飛，七札那能貫。閲世笑踸踔，問身稱慵懦。哲匠司鎔冶，洪鑪每然炭。儗過雪堆莊，還假招隱館。觀象示潛蟄，飲水知冷暖。肯學干世人，高詠南山粲。

懷汪子荼圃侯子梅圃兼訂明春虞山之遊仍用蘇韻
相逢小崑山，刚及廩秋半。醉後堆阜生，頓興廣武歎。造化爾何物，英傑遭弄玩。林鳥忽分張，輕雲各解散。文酒虚良覿，形影為我伴。汲古輕眠食，懷人接昏旦。汪子賦悼亡，當食誰舉案。長簟秋風生，遺挂網絲亂。侯子傷嬌女，眼淚供洗盥。達謝東門吴，恨失秦醫緩。我欲話無生，生死齊一貫。未泛琴河船，自顧慚衰懦。寒冬急飛雪，地鑪已然炭。悵望虞山雲，連綿罨孤館。稍遲拂水遊，有待春風暖。楖栗入空巖，尋師叩忍粲。

送道士還白嶽
吴興道士騎隻鶴，遊戲人間遍寥廓。偶然乘興到揚州，便下吴門暫栖託。縞衣玄裳顧我笑，不道丹經不説妙。謂我曾掃仙壇花，三千年前乃同調。手輯白嶽志，言入齊雲山。黟川龍潭神往還，此行高臥望僊插劍之峯間。超遙跨鶴别我去，非煙非霧不知處。

酬駱遇安次元韻
車轍勞勞此暫停，花前共把换鵝經。墻蔭老樹團穠綠，城外名山送遠青。有客藝蘭滋楚佩，何人鼓瑟動湘靈。愛君准擬圖君貌，好憶王維結孟亭。

蘭
蘭草自成林，無求是本心。臨風采相贈，之子意何深。香結楚臣佩，音調魯叟琴。底須歎遲暮，吾道在幽沉。

題靜聽松風圖
宋馬麟畫靜聽松風，蔣子堯文屬虞山黃尊古倣其意作圖，人與畫皆古人也，並命予賦詩。
靜者心多妙，（杜句。）相逢點墨中。人從今日聽，松響古時風。不用聞根斷，能教塵慮空。栖心在無始，何暇别雌雄。

支公塔
墖在北峯下，有「永和六年十一月初六日第一代傳法僧支公」等字，下漫滅不可識。或傳王右軍書，恐附會語也。
松陰媚淪漣，境冷人蹤滅。中峙窣堵波，高僧此歸骨。蘭亭未會前，紀載何人筆。𡵙山與沃州，兩地空禪窟。魂魄應在兹，雲泉伴清絕。時有野鶴飛，空山叫殘月。

贈蓮花洞僧泊雲
巑岏千筍地，古洞晝冥冥。中有無家客，石牀閒誦經。休糧時斷火，汲水偶攜瓶。不許俗人到，白雲常掩扃。

寄張墨岑
兩村俱族姓，合號是張村。老樹高藏屋，清流直到門。供官租賦早，守道布衣尊。兄弟兼師友，琴書日討論。

其二
山人山作伴，興到寫山林。竹石有閒意，風泉無躁心。畫師常得壽，大藥不須尋。（米虎兒八十餘，黃子久九十餘，沈石田八十餘，文衡山九十，近人吴漁山、王石谷皆八十餘，得畫中雲煙供養也。時墨岑病初起，故及之。）永結煙霞癖，何妨誚湎淫。

其三
曾記留賓日，空林返照餘。招鄰如野鹿，布席有溪魚。庭下登山屐，牀前種樹書。夢魂真不忘，時過隱人居。

為陳覲王題黃尊古雪霽飛泉圖
天地虚無間，羣峯乍晴雪。沙邊艇欲膠，煙際語還滅。惟有空巖泉，淙潺下木末。眺聽象或殊，動靜理歸一。欲尋澗底源，雲路前山沒。

十四卷本歸愚詩鈔卷三
入拈花寺懷古潭上人
梵聲和松聲，隱隱祇樹林。拈花古道場，乃在鍾吾陰。老僧昔住山，約我來幽尋。此事二十年，忽忽遂至今。今來弔影堂，直指緬遺音。慨彼尊宿亡，自念霜華侵。風泉喧中靜，步步清人心。披蘿從此去，雲煙杳然深。

題顧南千山居讀書圖
空巖萬籟滅，一葉下亦響。之子久棲息，茫然斷心想。手把一編書，古人共偃仰。觀理昭有爲，叩虚通无象。澗泉資清深，嵐光助蕭爽。我欲往從之，相期指迷罔。

其二
任俠逞豪氣，爭名趨勢途。二者無一可，何如讀我書。要領貴玄覽，漁獵輕鄙儒。境以靜得閒，味因澹轉腴。偕彼麋鹿羣，安此溪谷愚。終焉掩雲關，晤對軒皇初。

心城和尚五十初度作此遙寄並送之揚州
佛門無量壽，五十本尋常。明日哉生魄，空山也舉觴。鸐（當作鸖）鳴道林室，人宿賛公房。愧我塵中去，雲端憶上方。（予先一日歸。）

其二
本是無家客，翻成到處家。前期參兩足，遠道問三叉。古墓紛荒葛，長堤噪亂鴉。禪心並泥絮，不吊玉鈎斜。

答彭翰文殿撰
鳳儀天下見，光耀及榆枌。科第能繩武，經綸值右文。早無温飽志，還念釣遊羣。遠道緘書札，殷勤到白雲。

長圻嶺
鄧尉距潭山，中界長圻嶺。行人取次度，詎敢健步騁。直徑異鈎乙，斜分肖魚丙。蟻綴多後怯，鳥過罕前猛。不惜攀躋勞，終焉陟其頂。遙見梅花國，寒雲横萬頃。村村辨籬落，茫茫混畦町。行當入花藂，頓覺衣裳冷。

潭東潭西
潭山東西麓，村落數餘里。居民習種樹，風土無彼此。結廬傍青崖，託命在霜蕊。閒時接梅椿，附贅似枝指。微紅間萼綠，研媚緣獺髓。香風十萬柯，詎知所從起。昔聞朱勔後，鄉邦屏不齒。竄跡託種花，彌顯花石恥。（虎丘花園巷多朱勔後，見盧熊《府志》。）此間素淳樸，解數雞與豕。鄰黨為婚姻，術業傳兒子。覽此太古風，自嫌近城市。願攜襥被來，高眠白雲里。

西湖嬉春絕句十四首
聖因寺裏花芊綿，聖因寺外人如煙。長官不禁遊人到，雉兔蒭蕘皆往焉。

其二
上天竺是古禪林，歷代官家敕賜金。一路如花望空拜，曾聞井裏現觀音。

其三
九里松邊也種桑，春深一例看蠶忙。聽罷湖堤簫鼓沸，小姑倦祭馬頭娘。

寄崑山孫在王
去年招我梅花下，霰集寒林杯共把。主人看花兼話禪，忘卻清香落杯斝。米囊花開良會同，五色雲錦張天工。主人目中寂無見，一點不着歸虚空。今年我滯錢塘縣，看盡蘇堤花爛漫。春風搖漾逐游絲，誰識穠華同夢幻。南星渡頭高士家，相望雲木隔天涯。何時結習能除盡，看散空中天女花。

趙谷林秋水放鷗圖（有三十六鷗亭，取姜白石詩意。）
羣鷗任飛翔，偶然三十六。去既不須招，來亦隨棲宿。惟爾如我閒，相與澹無欲。竹亭午夢回，江寒水空綠。

湖上觀荷
十里紅雲幾曾斷，楚客衣裳影零亂。輕舠如葉傍蘇堤，領略清香剛一半。水風疏疏波㵿㵿，轉入裏湖香不了。風標公子隨船行，爾我忘機莫驚擾。紅妝蘭槳畫橋西，同伴歌聲一道齊。蕩向綠楊深處去，令人想象若耶溪。

為鄭芷畦題毛西河朱竹垞兩先生遺照
文章實載道，詎曰小技為。哲匠產兩浙，矩矱先儒遺。西河嗜經學，硜硜泝根荄。竹垞文雅宗，亦復良史才。名高有猜忌，道合無紛岐。我生惜較晚，吴越復間之。竹垞來吴中，三接親履綦。道我正始格，示我瓊琚辭。未挹西河容，千里勞夢思。迄今三十年，鳳麟邈難追。俗學日紛綸，正軌滋蒿萊。務華絕其根，枝葉徒葳蕤。中流少一壺，誰能涉津涯。不慚鼃紫謬，反謂朱雅乖。故人吴興彥，棲遲苕水湄。寄示二老像，笻竹而芒鞋。清和合笙磬，斑剝分鼎彝。伏生與申公，古氣餘須眉。吾鄉堯峯叟，並世推經師。門徒比摯恂，邦國爭模楷。高臺久已傾，過客方裴回。遺像辱隸人，差勝淪飛灰。（汪鈍翁先生後式微，遺挂為俗人所有。）康成泝淵源，寶護愈玫瑰。湖山侍遊宴，記述音歔欷。卷圖仍寄君，𤧗璧應全歸。願君綴道論，前脩以為期。

題姚荃汀侍御八分冊後（以漢唐各碑體書陶靖節詩二十餘章。）
漢唐八分分二體，漢尚古拙唐端嚴。面目變换神理合，夏濩何必殊韶咸。後人追撫獵形似，漫與石刻爭豪纖。小夫專長畫界域，如以越鎛謿燕函。先生鎔陶漢唐格，羲娥星宿能包含。洪都石經丈人行，太山封禪相驂驔。箕張昂萃像緯列，劍抽戟向寒鋩銛。體格上下泝程邈，詩句夷憺書陶潛。巡行三輔抑豪横，欲使黎庶歸和諴。行行且止避驄馬，公獨揮翰垂彤幨。威名霜清筆遒折，吏治文苑公能兼。我生嗜古逞筆力，延熹苦縣心所忺。披閲此冊退三舍，駑馬那許追驚帆。當今惜無好事者，誰為趙崡與郭髯。驪珠緘還好什襲，應有光燄騰東南。

吴八師探梅圖
探梅西磧又銅阬，箬笠飄然拄杖横。忽到斷崖泉落處，萬枝殘雪月三更。

制府李公招看湖上芙蓉
夾岸芙容似畫屏，旌麾移處緩揚舲。清聲娛客絲兼竹，仙侣司花石與丁。錦幔風開山翠入，水圍魚躍浪紋腥。（時命漁人打魚。）尊前共飽尚書德，敢託江湖處士星。

贈吴琳巖孝廉即送歸吴興兼簡家䑳翁太史
我昔曾遊道場山，雲迷未款名賢關。今年臨安得會合，轉恨十載遲追歡。先生老境興跌踼，後輩應推丈人行。經年矻矻事編纂，提要鈎玄戒冗長。呫囁素鄙臨汝侯，齷齪還嗤竈下養。惡言不入緣耳聾，問事瞪目神常聰。外人狎侮時取鬧，何異蝘蜓嘲神龍。我雖兄事實師事，藉君金鎞開瞽矇。長篇許作萬人敵，五字散出偏師攻。酸鹽殊俗二老合，如蒿倚松駏得蛩。長堤看花並移棹，高峯瞰海同扶笻。朝來分張故山去，冰鱗差差陰氣冱。斷鴻西望下寒雲，遙指霅溪溪畔路。吾家康樂久懸車，焚卻銀魚學釣魚。白蘋之洲倘相遇，道我新脩種樹書。

歲除同蔣瞿圃黃蕉亭登靈巖謁巨心上人用壁間韻
除夕同攀最上峯，娃宫深處磴千重。身閒心跡皆無累，春近林巒亦改容。便欲寰中齊指馬，何妨世外合雲龍。去年此日參尊宿，雪徑行人盡沒蹤。

十四卷本歸愚詩鈔卷四
春遊醉歸圖
枝頭百舌啼春風，郊外花柳村村同。主人討春出門去，攜琴挈榼過溪東。鞭絲帽影入花國，朱朱白白堆千重。路逢酒徒須痛飲，青旗影裏斜陽中。濃香不斷心已醉，況復到手觥船空。春塘日晚容漸散，惟有蜂蜨相追從。胡姬留客那肯住，孤負新曲歌玲瓏。歸途沉沉玉山倒，馱以小蹇扶雙童。到門一路踏明月，月光花影交冥濛。何妨枕席臥林下，風過袍袖沾輕紅。

鹿山（肩隨陽山，羣山皆出其下。）
陽山前嶵峞，華（讀花。）山後砐硪。高景控其右，伏龍蟠其左。其巔產文石，其麓森箭笴。突起冠衆山，俯視半碎瑣。嘉名闕志乘，俗見每偏頗。越衆翻見遺，今古歎坎坷。吾生居人後，尋山獨敢果。攀陟到巔頂，能履幸未跛。此山亙古來，俄頃偶著我。自笑蜉蝣身，百年敲石火。謝公屐可著，劉伶鍤可荷。那能不作達，更受樊籠鎖。長嘯鸞鳳聲，山靈應許可。

挽方東華三章
締交三十載，倏忽成長别。往事付微塵，風過散一吷。遙憶共追歡，朋好聯吴越。吟壇奉雅奏，門巷停車轍。許可邀片言，定論衆莫奪。冉冉歲月徂，詩老漸淪沒。（方舟、恥庵東郊諸子。）主人靜者流，相繼歎奄忽。鳴絃想餘聲，虚堂晝常閉。（必列反。）勺湖水空流，石梁自幽咽。

其二
河源泝崑崙，家學自九谷。環書天人奧，樂府漢魏續。占易子克家，懷古探沕穆。慮澹光自闇，聲希理逾足。三吴與南粤，兩地仰淳朴。而何成古人，暗室失明燭。物化感陳跡，文在緬耆宿。所幸柏匮詩，有俟後人讀。遙遙悵前期，蛛絲網書簏。

其三
君家五男兒，嶄嶄頭角異。長者弄文翰，幼者竹馬戲。學禮識孫讓，哦詩戒容遂。次第廿年餘，蘭茝並彫瘁。年老倍傷心，哀多轉無淚。一事得安閒，已空向平累。於今苫磈中，孤孫就喪位。歸宗本從權，反經當禮意。（仲子江津，嗣弟川來上舍。後江津沒，遺孤權才八齡，以獨子不為人後，令權歸宗。俟權生次子，嗣江津弟位後，仍嗣川來後。）夜臺如有知，差慰牛眠地。

過揚州
綠楊城郭罨輕煙，風利何由更泊船。略識揚州好風景，二分明月掛遙天。

其二
紅袖江樓望渺然，風流還憶杜樊川。一宵未許停征棹，妬煞渠儂夢十年。

津門
九河存一脈，眺望入蒼茫。海氣晴蒸雨，牢盆夏煮霜。登盤蟹螯紫，壓樹杏林黃。擁衛同三輔，梯航集萬方。

晤程子蒓江並得淮上諸友消息
畫到髯翁欲入神，（邊子頤公。）枯荷折葦總天真。拈豪寫隻孤飛雁，便當音書慰遠人。

題上人精舍
其一　雲塢
白雲無心合，偶散亦偶聚。滿塢濕不飛，山堂曉來雨。清磬時一聲，客到忘言語。

其二　萍廬
天地兩葉萍，人生總漂泊。何須愛吾廬，桑下嫌滯著。一笑對山花，風前幾開落。

客中連雨呈蔡芳三
長安風沙目俱眯，炎歊逼人體如痗。宵來礎潤石汗流，曉起陰雲覆霮䨴。晴空澹澹漾散絲，歘忽天瓢倒滂霈。不須電掣金蛇流，時看溜懸玉虹大。庭中偶度版代筏，屋内閒行屐兼蓋。連昏達旦勢濛密，幾日西山失螺黛。門前車馬聲喧闐，濘滑難行半狼狽。窪區積潦溝脱坎，仄徑泥深路迷兑。閉門朋舊少相索，且息纓冠棄巾帶。日長跂脚脚不韈，苛禮那能繩我輩。蔡侯夙成膠漆契，日夕雨窻靜相對。君才胸次堆五嶽，臨紙光芒走百怪。鵷鸞自遠鴉鵲羣，旦嬙肯入無鹽隊。鉤衣有刺叢荆榛，螫手成羣雜蜂蠆。翻雲覆雨古有之，仰首高空見交態。與君話雨息躁心，他山攻玉吾何害。知雄守雌義當默，五陽一陰象終夬。晚來大塊氣忽噫，如弓攕月空中挂。明朝道路轍跡分，積雨新晴聊一快。相期訪古謁成均，石鼓手捫辨金薤。

月夜
辭家遇圓月，又是五回看。波並南天濕，光連北極寒。夔形一足苦，（時有足患。）雁信萬金難。獨夜愁無寐，聽將清漏殘。

十四卷本歸愚詩鈔卷五
送友守平越
盤江渺渺接牂牁，玉笏峯前使節過。土雜馬人滋異族，户傳雞卜起巫歌。蠻溪肆赦今歸化，獠洞征求昔負戈。為語播州諸父老，聖恩連歳免催科。（詔仍改流為土，凡經苗民蹂躪處，均免三歳田糧。）

山雞舞鏡（七言長律十二韻，限山字。）
乍啓鏡奩光閃爍，何來野鳥錦斒斕。乾離並象非朱雀，纂組多文異白鷳。顧影自矜姿婉麗，引吭差别語緜蠻。回旋矩步徐兼疾，進退規形往復還。五色連軒翔躍裏，雙看晃漾有無間。明星影耀紛妍態，秋水光涵散綺顔。巾拂有容同綽約，劍丸合節共迴環。虹流欲息神疑靜，雲舉初停意自閒。翅半歛餘垂似手，足單翹處屹如山。相將舞鶴琴三疊，共對盤龍月滿彎。渡海未邀鸞作伴，立階或與鵠為班。微禽倘入來儀隊，並和簫韶傍九關。

漁歌二章題蔣生子宣照
滑笏春江瀉似油，日長跂脚坐船頭。垂直釣，漾清流，不得魚兒也罷休。

其二
䱐水煙波我昔遊，五湖花月又勾留。敲銅斗，伴沙鷗，與爾相逢不繫舟。

懷方舟兄
弦絕琴催幾度春，篋中詩卷見音塵。九原可作風流在，廿載論交氣誼真。陶冶性靈猶故我，譏彈闕失更何人。去年曾聽山陽笛，古寺荒荒楚水濱。（方舟沒於山陽湛真寺，丙辰過淮，曾訪其地。）

山中雜興
擷芳來山間，過我亡友墓。莽莽叢荆榛，荒荒穴狐兔。向日接杯酒，悃款披情愫。一臥雲巖下，廿載霜與露。予念平生歡，子已長不寤。欲别不忍别，溪橋屢回顧。頽齡易增感，夕陽在高樹。

十四卷本歸愚詩鈔卷六
元日
斗覺狂飆息，朝來淑景回。欲萌河畔柳，只斷隴頭梅。沂水沙中渡，蒙山馬首來。屠蘇虚後飲，聊復問村醅。

過趙北口
紅橋綠柳映清波，望去空明似鏡磨。約略江南好風景，魚罾影里起吴歌。

其二
燕南趙北此分疆，石晉金源舊戰場。此日誰人吊前事，斷碑苔澀臥斜陽。

同人過草橋年氏園看芍藥分韻得復字
城南饒菰蒲，陂塘淨寒淥。閒園平田際，徑術繚而曲。同人赴嘉招，林陰駐車轂。亭臺位帖妥，堆阜互起伏。名花放將離，繽紛燿羅縠。插楥扶仾亞，篆牌分種族。對花把尊酒，念舊感華屋。白楊乍成樹，朱輪已摧軸。天時變燠寒，人事有往復。浩浩發高歌，穠艶偶娛目。吾徒一餉樂，取適匪取足。醒酒來清風，松濤響謖謖。

釋褐恭紀
釋奠旋行釋褐儀，賢良策罷拜先師。柏林虯幹森階戺，石鼓鴻文護戟枝。弟子北來聽木鐸，司成南面坐皐比。豐碑遍看題名記，要使聲華後代垂。（永樂二年至今上乾隆丁巳，《進士題名記》具在。）

過西苑即目
湖波環繞苑墻明，玉蝀金鰲取次行。遙望海山縹緲際，恍疑身已近蓬瀛。

其二
瓊華島遠疑無路，太液池平似不流。轣轆輕車過橋去，風前誰問洗粧樓。

其三
垂楊萬樹蘸輕煙，行盡南臺見水田。留得豳風淳朴意，果然別自有山川。

題張雪帆松泉清聽圖
先生家海濱，招手龕赭峯。潮頭蹴天駕無際，蕩滌萬古之心胸。邇來動餘返幽靜，置身每在無人境。空山寂漠水自流，照澈須眉見形影。有時謖謖鳴松風，相和泉聲入窅冥。抱琴來此不須彈，鶴夢林間忽然醒。先生息心坐，嗒焉似南郭。此時海濤驚撼寂不聞，那識松泉響巖壑。閒中天籟亦相忘，萬事無為付寥廓。

移寓家椒園太史隱拙齋
孤身易為客，況是阿戎家。蔭借鄰園樹，驅同薄笨車。清辭刪北郭，（時點勘吴中北郭諸子詩。）仙吏近南華。（隔屋為張南華前輩。）偃仰心無累，幾忘暮景斜。

其二
移枝看宿鳥，行脚比窮僧。栖託欣同姓，談諧仗得朋。（德州田中翰無慢同居。）檢書三里霧，養拙一條冰。相約尋山去，西郊把瘦藤。

寄陳少章（時七十初度。）
老鳳栖丹山，雛鳳備五色。行當耀天漢，歸養斂羽翮。清溪城東隅，水木遶阡術。儗結溪邊廬，調膳奉晨夕。林煙染曲房，波光漾吟席。油油柔容顏，藹藹安食息。繪圖寄寢門，（令子和叔丐南華前輩寫《清溪奉席圖》。）天末開壽域。樂志詎有涯，清風滿泉石。

詠晚香玉次韻
燕市名葩兒女知，較於茉麗故遲遲。遞將暮院氤氳氣，儭出美人冰雪姿。布席合傾銀鑿落，對花應品玉參差。且停五夜勤澆灌，為報深閨白露滋。

其二
豈是盈盈薛夜來，丰神仿佛見瓊臺。乍經夕照澹無偶，相對晚粧嬌不猜。風砌玉寒宵欲午，紗廚香透夢初回。鬱金堂裏盧家婦，觸撥愁腸未易開。

題曉行圖
河橋斜颺柳絲風，殘月如鈎霧冥濛。聽貫雞聲忘起舞，十年多半曉行中。

偶然作
口衆那能勝，身孤亦自危。窮經難濟世，言事豈營私。不作商丘木，幾同太廟犧。傾陽葵藿在，仍有賜環時。

送張少儀南還
病客逢秋體便輕，弟兄作伴好南征。（鴻勳同歸。）青旗覓酒分瓢飲，紅樹穿林並馬行。少婦無人愁蟻垤，（時悼亡後。）高堂有饌進蒓羹。雲山只恐難淹久，臺閣需君賦兩京。

題金慕齋殿撰小清涼山房圖
山翠落虚牖，山堂不斷青。退朝無别事，終日獨窮經。古帙翻仙螙，清詞續水伶。正聲傳舊曲，鼓瑟是湘靈。

其二
境與離宫近，依然雲水鄉。車聲時轣轆，心地足清涼。花木天家麗，鳶魚聖澤忘。主人常隱几，有夢到羲皇。

其三
簪筆西清暇，蕭然户晝扃。諾常批鳳尾，鈔每賜鴉翎。樹斷鈎衣棘，泉流泂酌亭。興高懷野鶴，放眼落雲汀。

其四
海淀吾曾到，人煙玉水旁。鄰家齊芾冕，户外即農桑。學士有古癖，聚書成墨莊。披圖神欲往，便擬過山房。

答曹謙齋見贈並題詩稿
吴越有二鳥，毛羽生容輝。冥棲匪所安，翻然入王畿。有口不妄嗚，有翼不妄飛。所遭竟鑿枘，鎩羽各旋歸。循分泯怨尤，守道履坦夷。渴飲澗中水，饑啄山根薇。虞廷奏簫韶，此鳥仍來儀。

瓊華島
太液波淪漣，瓊島嶺韶秀。沿緣景象佳，回憶金元舊。輦來塞外山，天巧堆衆皺。瑤殿疑方蓬，琪草錯絺繡。樓頭摘飛星，龍口噴懸溜。于今四百年，亭亭峙遙岫。盛朝崇儉德，臺榭輕刻鏤。西苑叢菰蒲，遠陂雜耕耨。聞歌並堯衢，同民比文囿。我行屬新霽，閒雲潤袍袖。疏花綴輕條，孤鳥弄清咮。金鰲望可循，玉泉酌堪漱。何處洗粧樓，風前緬雲構。

十四卷本歸愚詩鈔卷七
登城望西山殘雪
身高暮寒增，睇遠浮嵐遇。嶺際雪未消，了了有餘素。夕陽照逾明，陰崖霽還沍。一鳥下寒雲，故林渺何處。

題姚玉裁夜雨傷神圖
夜漏欲三更，蕭蕭打窗雨。伊人坐空樓，鴒原念儔侣。文采數謝家，雙樹薶黃土。四海失同心，孤懷向誰語。一雁獨哀鳴，蒼茫入煙渚。

寄袁龥尊
比鄰兼戚友，憂喜兩家同。我作移枝鳥，君疑斷梗蓬。相思俱異地，相見各衰翁。魂夢難忘處，依依葑水東。

其二
吴中談篆刻，此事獨推袁。温潤存剛健，支流會本原。古文人莫識，小道爾能尊。何日分斯籀，樽前聽細論。

秦郵舟次讀英夢堂司馬詩
甓社湖頭煙浪深，霜篷燈火讀清吟。希聲絕異黃荂曲，誰聽昭文獨鼓琴。

其二
淮南羈旅一官輕，念友懷鄉無限情。新句寒泉同見底，出山依舊在山清。

書家書後寄内
歲暮遠于役，當君多病時。殷勤慎眠食，辛苦悵分攜。風雪難行路，葠苓勉就醫。平安應早寄，望爾慰離思。

寄種松
客途憐弱子，門户强支持。硯破仍家業，心空得上醫。謙和朋自合，承順母能慈。京邸同言笑，相期春暮時。

寄次女
别汝經旬夢寐勞，氾光湖畔月初高。孤身每到霜寒夜，珍重臨行贈布袍。

元日舟行
上日天氣好，帆開及順風。魚山痕送目，洪澤影涵空。交遠青門舊，儒慚白虎通。金臺遊息地，前路逐歸鴻。

過汶上
汶上驅車過，荒原日半陰。圉人通馬意，田父解禽音。（聞鵲音，占云將雪。）請地韓穿語，遺榮閔子心。臨風懷往古，殘照下西林。

河間縣大雪
朔風急雪河間道，一兩軺車破曉行。歧路失餘平馬跡，荒村過處聽雞鳴。倉黃僮僕俱無色，高下穈粱漸可生。為憶窮檐能飽食，未須辛苦咎長征。

春草
輕煙滿地送征驂，一色茸茸染蔚藍。不是柳條縈别恨，已牽魂夢到江南。

憶故鄉風景
菖蒲水暖葉初齊，殘雨聲中布穀啼。曾享山中好風景，耕煙閣上看扶犁。

移寓六章報李玉洲前輩
苔垣舊剩玲瓏句，土室新安曲盝牀。莫話寄園全盛事，酒旗歌扇已滄桑。（居係趙氏寄園故地。）

十四卷本歸愚詩鈔卷八
題麟洲兄秋林覓句遺照
商意滿東皋，秋聲在高樹。伊人感橚槮，閒行覓佳句。練要入沉冥，吟苦斷思路。忽從天外來，無心轉相遇。語瘦並山骨，音稀還太素。人往渺難追，詩卷緬如故。披卷見秋心，予亦念遲暮。

紅門（泰安趙公命題太山圖諸境）
到頂五十盤，紅門初起步。回看下方人，已在雲中住。

萬仙樓
最高樓上聚羣仙，方丈蓬壺在眼前。獨有劉郎少仙骨，茂陵衰草起寒煙。

仙人影
仙人炼精化魂魄，豈聞石上存形跡。天開地闢留此奇，至今絕壁無苔衣。欲釋此疑誰與語，滿塢松花落如雨。

白龍池
潛見與飛躍，神龍貴乘時。處己在無欲，善世能有為。雨澤既已作，退藏得其宜。見首不見尾，且復還深池。

雜詩
商君霸秦國，言利竊高位。繼以桑弘羊，鹽鐵佐武帝。車裂並族誅，枉自精心計。劉晏能富國，機智衆人忌。終受楊炎譖，詔譴中使斃。而胡百世下，析利踵其弊。天產不容藏，山川少完地。苗頑易爭奪，邊疆恐凋瘁。吾聞盛明朝，盎然太和氣。不虧惟正供，節儉足經費。彼哉析牛毛，無事忽生事。大學垂訓言，以義實為利。

其二
上世有荒歲，天下無荒民。周官十二政，救荒如救焚。汲黯能矯節，發倉後奏聞。陸贄遣賑撫，天高恐難陳。書之在史册，後代當遵循。至人御六合，膏澤防其屯。赤子偶顛隮，父母加恩勤。誰何建異議，倡言勿振貧。但防侵冒弊，罔顧哀鴻羣。府庫雖云充，溝壑填方陻。寄言牟利臣，毋傷天地仁。

賦得謝公墩送袁子才同年之金陵
鳳凰臺南謝公墩，至今草木人猶惜。東山高臥緬風流，公輔人人重安石。吾友玉皇香案吏，忽下塵中思濟世。燕山一騎逐鳥飛，遙指金陵在雲際。蔣侯山畔煙蒼茫，驃騎航邊水溶㵝。偶尋丘阜弔征西，是我當年舊遊地。知君此去切痌瘝，梟鳥能教化鳳鸞。姓名真慰蒼生望，卻笑爭墩王半山。

題孤燕圖為陳長卿（時陳賦悼亡。）
燕燕，剪雲衣，蹴花片。為伴孤栖人，單飛入庭院。庭院深深更有誰，昏黃月白畫簾垂。天涯一樣多情思，長簟空梁相對時。

其二
鷰燕，脱虞羅，免金彈。曉去辭房櫳，暮歸立几案。不啄新泥向早春，紅樓何處起歌塵。無心更逐張公子，眷爾長安鎩羽人。

題靜默上人照
靜坐圓蒲萬慮忘，一彈指頃悟滄桑。世間事事消磨盡，只有松風意味長。

其二
婆心久矣閔愚頑，蟻戰蝸爭一例刪。息得世緣歸靜默，軟紅塵土即深山。

挽蔣靜存太史
炎月登承明，班聯侍香案。天語命矢音，分牋和糾縵。老我苦蹇拙，君才實廉悍。十章點筆就，珠貝光爛爛。柳惲了十人，駿足誰許絆。至尊解顔笑，賚予答辭翰。歘忽三月餘，清霜老葭薍。新詩在衆口，斯人不可見。往事重欷歔，驚波與流電。

題家孟公秋水狎鷗圖
秋水浩茫茫，伊人泛孤艇。荻葦風蕭疏，清流牽藻荇。白鷗我同心，相對各閑靜。憺爾泯營求，何須慕箕潁。縷縷上微煙，波間適煮茗。

苦寒
人同科上槁，地似紇干山。老屋僵孤客，窮陰閉兩間。爐疑灰宿火，風欲撼重關。更念淮徐路，流亡正未還。

十四卷本歸愚詩鈔卷九
題杭堇浦秋堂聽雨圖
秋風昨夜生，涼氣集磵户。佳人日暮來，遠道合儔侣。同心訂金石，禮數忘賓主。窗外響瀟瀟，散絲濕（一作灑）庭宇。人生良會（一作覿）難，百年聚幾許。天意欲留賓（一作且留客），今宵共（一作只）處處。茶煙裊簾旌，幽蟲語荒圃。更深興未闌，且（一作坐）聽空堂雨。

偶述
鐵冠嶽嶽立朝端，毛羽俄看鎩鳳鸞。不密失身占易象，議能減辟問周官。桁楊不擾臣心定，手足全歸國法寬。猶有門生守遺櫬，西風古寺淚汍瀾。

其二
殿頭磊落吐鴻辭，文采何嘗憚作犧。王吉上書明聖主，劉蕡對策治平時。鄰翁既雨談墻築，新婦初婚議竈炊。歸去西湖理場圃，青青還藝向陽葵。

詠桃花源
桃源非仙家，亦非隱人里。陶公有心者，遭逢亂天紀。結想區宇中，有此避世士。耕鑿無征徭，婚娶長兒子。春田互力作，秋稼忘彼此。自從嫚秦來，不知人代幾。一聞漁父言，塵囂入吾耳。山洞千古通，重來失涯涘。歲歲開桃花，曠望空雲水。

又題湖鄉歸去圖
門前楊柳已成圍，長日從容坐石磯。領略湖鄉好風景，綠蒲細雨鴨船歸。

其二
讓水簾泉取次行，相逢漁弟與樵兄。瓦盆泥飲談前事，射虎親經右北平。

寄英夢堂司馬
懷人風雪滯邗溝，行水蘭陵又小留。誼並指囷來遠道，豪曾射虎及高秋。往年官閣延枚叔，此日明延望馬周。（時膺陽城馬周之薦。）待爾歸時談别緒，吴雲燕樹恐添愁。

寄盛青嶁
蜀道歸來詩格高，幾年淮上狎風濤。劉安故里思招隱，韓信荒祠想帶刀。官閣清閒非我土，新辭眷戀是同袍。（寄懷友詩極工。）勸君莫把長竿棄，且向東溟釣巨鰲。

寄尤飼鶴
學得參軍善閉關，何須雲臥入空山。伯休女子知名字，摩詰枯禪約往還。牛尾麈麾三語妙，鸐（當作鸖）糧田耨一犁閒。感君勸我歸荷屋，互把新詩細訂刪。

十四卷本歸愚詩鈔卷十
石田翁畫鵝為蔣方槎西曹題
畫手羣推大布衣，鶬𪀉寫出自忘機。生來未具沖霄翼，不羡金鵝作隊飛。

其二
春塘波漲不生紋，靜日閒停一片雲。似對海翁機並息，何須獨讓野鷗羣。

其三
黃喙霜毛泛野煙，江村自足性安便。笑渠興慶池邊隊，分得輸贏博萬錢。

其四
塵沙撲面下鴐鵝，回憶吴鄉雨一蓑。葑水相城遊冶地，閒看紅掌立青莎。（葑水，予故居；相城，石田所居也，予少時常過其地。）

題黃蘊真照
寒流浸石髮，清風戛林於。伊人樂遊盤，宴坐靜有餘。古琴未安絃，希聲滿空虚。古書未開卷，遊神到軒虞。葆真易為適，順理奚所須。寸心與閒雲，無跡任卷舒。試問庾公塵，可擾林泉居。

題錢璵沙太史呼龍耕煙圖
雙角青龍玉絡頭，天田耕罷臥崑丘。還須鞭起行雷電，頃刻為霖遍九州。（時亢旱。）

家六如林塘夜泊（寫石湖景。）
一身同虚舟，林塘此孤寄。樵路睇層崕，茶磨入蒼翠。微波涵淡月，空明寫胸次。悵望夢鷗亭，古跡蒼茫際。美人期未來，清吟且閒遲。何處晚鐘聲，隱隱楞伽寺。

信陽道中
原田彌望水沄沄，風細陂塘欲起紋。稌黍性宜俱得地，鷺鷗機息自同羣。幾聲牧笛穿青嶂，何處炊煙和白雲。竟日松年畫中過，疏林平遠已斜曛。

平靖關
荆豫分疆處，天然屹此關。斷崖通一綫，絕頂控千山。地險風雲壯，時清戍守閒。當年龍戰日，飛鳥尚難還。

過孝感即目
秋水盈盈漲碧漪，鵝兒鴨母各游嬉。篙師閒立垂楊岸，宛似胥江待渡時。

過黃陂即目
楚天刈穫未經霜，七月人家已築場。獨有稻孫新受雨，青青轉似乍移秧。

其二
草屋沿堤整復斜，不須面勢自成家。平畦到處疑黃蜨，開遍村村吉貝花。

懷蔣生幼貞
四載分離悵索居，朅來京國快相於。行藏學易常觀我，解悟言詩每起予。孔李通門真竊忝，崔廬舊誼敢云疏。今朝轉復分南北，尺素難傳六六魚。

江夏懷古
其一　吕蒙壘
甲兵藏𦩷𦪇，詭計篡英雄。濤浪衝荒壘，還疑怒阿蒙。（篡訓取，本揚子。）

其二　桃花夫人廟
不言動楚王，報讐甘忍恥。可憐墮樓人，捐身惟一死。

寄韓其武
憶昔識面初，君家方弱冠。慘綠最少年，見者交口羡。倏忽歲月流，百齡已及半。今年聞抱孫，含飴時弄玩。老親八十餘，精神正强健。循陔詠采蘭，侍食手調膳。四世聚一堂，春温滿庭院。娛親無不為，五十等童丱。此樂世所稀，三公那能换。

其二
君昔葺池亭，小山藝花藥。喜客賦新詩，邀我共觴酌。既登舞綵堂，亦上添籌閣。拈題表詒厥，分韻取盍各。總為老親壽，寫此天倫樂。（時分賦二十餘物，多先世傳授。予分得黃山松，俱取多壽意。）一别忽四年，往事憶如昨。飛夢到吴城，覊身在京洛。行當返丘樊，為君踐前諾。請問黃山松，松花幾開落。

十四卷本歸愚詩鈔卷十一
家椒園巡漕泲上祠杜少陵於南池以許主簿配
漕使懷詩癖，新成杜老祠。儀容古碑在，忠愛此心知。雉堞窗中得，風帆席上移。坐隅許主簿，配食古南池。

秋山紅樹圖（太倉王昱畫。）
秋山合沓秋雲封，清霜零後秋林紅。似憐白藏少顏色，一番絢染勞天公。高高下下添麗景，藤蘿銀杏連丹楓。火齊吐光逢處處，明霞弄影看重重。恍疑漁郎入洞口，放眼但覺花丰茸。别有長林聳青蓋，不改顔色惟喬松。松間跳珠下白鷺，奔赴谷口泉淙淙。喧寂濃淡俱可愛，隨人自領關心胸。憑誰寫入尺幅裏，方今能手推婁東。讀畫忽然觸襟抱，往年歸楚時初冬。武昌漢陽至雲夢，山行層疊經巃嵸。丹砂村落馬首過，時有碎錦飄回風。霜林從來無醜景，一路收拾奚囊中。古今色界難住着，芙蓉城亦歸虚空。卷圖念舊付夢寐，雪泥留爪看飛鴻。

題林鰲洲韓瀝芳柏撝庵三前輩遊西山潭柘寺畫卷
久勞生靜機，言之化人域。枯禪前導引，良知並輪軶。秋林綴丹黃，遙巘露姽嫿。屈折穿雲門，嶔㟢度石脊。境深煙光合，雨餘嵐翠滴。山齊饌伊蒲，入夜此棲息。心清兩無語，賓主共淵寂。鐘聲朝光動，賈勇事登陟。寒潭倒空青，老柘閲今昔。佛座流紅泉，虚閣俯翠壁。崖斷閒雲聯，彌望如幃帟。慮澹發妙言，異音有同得。佳遊託圖繪，好手留粉墨。披卷感曩遊，扈從勞行役。（甲子春，扈蹕至易州，歸遊潭柘。）同境異尋賞，所得祗粗跡。山靈應笑我，造門闕良覿。何當續後緣，更蠟登山屐。

題雜畫
亭延山色靜於古，松引泉聲冷到門。中有幽人治茶具，淡煙一縷了無痕。

其二
石上松花堪作飯，澗邊鹿子自為羣。山人莫道閒無事，終日峯頭管白雲。

六君詠
其一　張侍御月槎
月槎謇直人，立朝氣嶽嶽。欲落李祐膽，能折五鹿角。誰歟任封疆，民命日以削。無年奏屢豐，助天行夭㧻。一疏徹隱私，陰霾解赮駁。呼籲回主聽，大澤沛優渥。公論疾鷙鷹，朝端重鸑鷟。忼慨有本原，詎矜行趻踔。養氣息愈深，窮經老彌樸。一室對古人，此中有真樂。

其二　胡給諫靜園　
至尊求讜言，正士蹶然起。靜園南海英，秉性疾憰詭。已經掩虎頭，復見履虎尾。最後編虎鬚，前驅掃倀鬼。事後心猶驚，不咥偶然耳。遭際明盛時，積忱通斧扆。君仁兼覆載，臣節慎終始。色養請歸田，家國全人紀。笙詩補南陔，無煩歌陟屺。

其三　趙侍御然乙
會元高經義，格法守先輩。翰林著文華，臺垣見風裁。聖朝閉西邸，納粟禁一概。復見周官法，茅茹此連類。何人建異議，輸將取冠帶。多金奠河防，樂善到駔儈。惟君抗疏爭，正論破聾聵。廷議雖不行，君心諒忠愛。他時倘牽裾，勿顧利與害。

其四　家侍御椒園
阿咸擅鴻詞，蓬瀛時染翰。帝曰汝正人，改官任直諫。一疏斥孔壬，迅疾走雷電。如然牛渚犀，怪相窮百變。再疏閔災黎，流亡七十萬。三疏請截漕，水旱備無患。帝心本天覆，臣衷賛英斷。豈意山澤臞，遇事獨廉悍。百里須遠到，九十祗云半。願君毋迴車，翹首遍畿縣。

詠史
盧奕死寇難，舐血有魯公。子杞幾喪邦，陰狡稱窮凶。李泌相三朝，深計抒孤忠。繁也亂彝常，地下愧而翁。如何鳳麟種，產此梟與犝。眼中見若曹，斲喪前人功。願君早回車，金刃韜其鋒。不爾若敖餒，豈獨頽門風。

題蔡秀才臥子萬里省親圖
萬仞飛流蜀川路，黃牛滯客三朝暮。扁舟萬里省親來，一線千灘上天去。官閣相逢悲喜並，仿佛清宵夢中遇。蒓鱸興動賦歸田，侍膳庭闈日勸餐。人子忽添風木恨，生徒竊廢蓼莪篇。日月奔波逾二紀，展圖似泛巴江水。知君痛定復驚心，重聽楓林嘯山鬼。

十四卷本歸愚詩鈔卷十二
寒食日集符葯林農曹賞雨書屋
農部偷閒日，高齋共話時。鳳城傳内火，麟閣賞真詩。舊雨兼新雨，深巵復淺巵。兒童賖令節，先插綠楊枝。

其二
留客因投轄，聯吟共盍簪。醉看君子德，別見古人心。（時張子石帆將歸京口。）杏粥嘗新味，餳簫送遠音。一編文雅在，漢上想題襟。

同人集閣學留師塵淨樓（時閏上巳日。）
塵坱揚九衢，高樓獨清淨。雲外露遙青，煙鬟曉粧靚。澂潭涵遠空，灣環啓明鏡。魚鳥兩不驚，翔泳適天性。再逢脩禊辰，嘉賓駕齊命。南北齊軌轍，新舊合嵞徑。師門墻倍高，及肩豈堪並。敢同點也狂，恐失門人敬。飲酒貴温克，得句分雅鄭。略似永和遊，絲竹不須聽。坐中俱幸人，雲龍值明盛。匪解勵有為，撝謙矢無競。披襟惠風清，求友鳥聲應。淩空盪幽懷，闌檻且同憑。

抑堂送春
故交落莫返江濱，（張子石帆。）送客何堪又送春。天下有情俱惜别，坐間無語不傷神。賣花聲歇閒深巷，拾翠人稀駐畫輪。此日風懷且中酒，朝來惟見綠陰新。

奉敕題徐幼文眠雲圖用高青丘題畫元韻
吴門有四傑，雲龍合朋儔。高楊與張徐，初服耽林丘。青山為枕藉，煙蘿當裘綢。幼文善點筆，洗墨清溪頭。為寫眠雲圖，逢逢復悠悠。空谷衣裳冷，應與晞髪侔。高臥呼不醒，天地為虚舟。置身煙霞窟，游神鳳麟洲。豈比愚公愚，或似浮丘浮。品題者誰子，缶鳴語清幽。味隨泉石澹，格向王韋求。雲飛出故山，長謝靈巖遊。文繡太廟犧，先後齊見收。有慕司空圖，築亭遂三休。人遠畫完好，流傳在中州。於今四百年，屈指庶可籌。一朝入祕府，圖球並珍留。精氣當遠耀，潛見各有由。譬諸明良會，沉淪自無愁。我皇勤政治，夢寐接孔周。泳游于萟囿，留意能同不。白雲常在天，此卷應千秋。

答顧柯亭
閒雲隨飄風，倏忽來塵海。衆人到此翕翕熱，君抱天真常不改。胸中五嶽堆無形，澆酒轉教增魁壘。或作孫登嘯，或效唐衢哭。午餐松花飯，暮點明月燭。敗筆破硯不直錢，君獨寶之過金玉。練都賦，明堂詩。織成錦繡段，挂在珊瑚枝。高文恥受楊意薦，武皇真賞何由知。遊魚中鈎凰剪翅，天馬縶足那能籋雲迣鳥空中馳。君不學杜陵觀國賓，騎驢追逐肥馬塵。君不學昌黎鄉貢士，三次上書光範門。長安卿相斷蹤跡，嵇康龍性真難馴。謂予淡蕩差可語，吟壇相逢樹旗鼓。避君三舍古有諸，江漢堂堂本荆楚。有時佳句忽從天外得，為我狂歌復起舞。今秋我暫還山去，君住燕臺空待兔。白雲回望憶慈親，冉冉高天向南度。何如翩然早賦歸去來，石田茅屋滄江隈。白華補罷心顔開，五侯七貴於吾何有哉。閉門著述泝風雅，手刪淫哇追屈賈，後代有知子雲者。

過毗陵聞吴歌
幾年人海聽邊關，（曲名。）水宿還餘塵土顏。忽訝歌聲是吴語，始知身已近家山。

十四卷本歸愚詩鈔卷十三
印炳巖别予已二十年兹以入覲相見旅寓屬題畫卷作長歌贈之即送之之官
往年角藝登文壇，暨陽白下常追歡。新辭乍成不脛走，大江南北奉敦（對。）槃。一從分張嶺海去，蹤跡隔斷東西天。但聞文學餙吏治，澤流東莞番禺間。廿年相别忽相見，宣武門外停征鞍。乍逢驚疑問名姓，睇眎各認當時顔。升沉聚散敍方了，邀我痛飲開長筵。酒闌出畫命題詠，白描好手師龍眠。伊人科頭美且鬈，長松脩竹花芊綿。流泉聲中洗殘墨，風罏響處飄茶煙。抱琴調鶴足清況，況有卷軸供漁畋。蘭芽秀茁堪拊弄，孫枝玉立垂瑤環。想當放衙了公事，胸次淵靜何蕭閒。惟餘關心小人瘼，難將筆墨形恫瘝。還君圖畫藏篋笥，聞君明當跨馬辭幽燕。天涯二鳥復相隔，後時簉羽應何年。我衰斂翮謀還山，何須乞買陽羡田。君方濟時利翩翾，郡人重逢黃潁川。他年政成願回轍，知君更盡彭澤歸來篇。

奉敕題文待詔獨樂園圖用蘇長公元韻
新法諍莫回，翩然歸洛下。此身為天民，進退關朝野。為園盛花竹，招友共罍斝。蕭閒若終身，經歷幾冬夏。史局嚴筆削，吟壇叶風雅。仿佛枌榆鄉，來往雞豚社。一出任險艱，豈真獨樂者。端明吐清辭，寥寥嗣音寡。待詔寫作圖，林泉入鎔冶。空亭把卷人，約略是司馬。閲世歸内廷，不與浮榮舍。天章輝五色，豈獨潤丹赭。敬和鳳律鳴，竊愧寒蟬啞。

笠舫姪獨釣寒江小照
雪霽閉天地，伊人放孤艇。一竿垂寒江，身在虚無境。直釣匪得魚，聊以寄閒靜。終日不聞聲，野鶴偶一警。日晚收綸歸，餘霰飄笭箵。

十四卷本歸愚詩鈔卷十四
恭題御畫三友圖
植物重耐寒，堅貞異韶媚。天筆寫幽姿，清香間蒼翠。味澹全其真，道合從以類。更懷君子朋，虞廷二十二。

送萬星鐘太史南還
無官一身輕，脱然長往辭承明。有子萬事足，庭前已樹藍田玉。無官有子一身兼，君今夢寐俱安恬。我周旋我足情性，那與世俗調酸鹹。銅官雲聯綿，畫溪波渺瀰，短笻小艇君往矣。買田陽羡付空懷，且把一經教兒子。人生至樂在故鄉，我亦因之夢煙水。

奉敕題松濤散仙圖
幽林激寒濤，鶴夢忽然醒。萬松同一聲，聲喧境逾靜。中有逸者流，晏坐偶形影。沉冥如不聞，靈悟通溟涬。仙骨既已超，塵慮何煩屏。披圖有餘清，疑度緱山嶺。

聽客談五臺黄山之異紀以二詩
白雲衆峯生，黄山忽成海。轉眼還太空，萬壑成磈𥗬。變幻理所無，我將問真宰。

題迮耕石水村取適圖
鑪煙書卷載輕舟，不擬湘纍賦遠遊。只恐緋衣人易識，略同澤國著羊裘。（圖寫緋衣氊笠。）

雜興
寄生蜉蝣耳，遠慮千百年。沉憂叢微軀，畢世無歡顔。電光與鳥影，轉瞬何有焉。人生無貴賤，所樂全我天。鵬鳥斂大翼，海運方飛摶。蜩鳩鳴自得，下上枝條間。適志為我榮，焉往非超然。

其二
大魚來東瀛，昂首比山嶽。目懸明月珠，揚鬐入寥廓。吞噬萬斛舟，豈數南海鱷。一朝陷泥沙，難使風雷作。螻蟻制其命，鰕䱇亦侵虐。不如沼中魚，潛伏惟一勺。尺水無波瀾，淰淰起瀺灂。任公不下釣，涵泳有餘樂。

恭和御製納大金川降詔經略大學士傅恆班師元韻
天策元臣願效忠，征南新息畫無窮。山川逾險真批亢，將卒齊心利擊蒙。不許款降開玉帳，要將露布達璇宫。曾聞紀績標銅柱，會立平蠻第一功。

其二
魚遊釜底鳥翻巢，大德寬仁在並包。虎肇敏功歌雅什，王三錫命叶師爻。風清雪嶺兼瀘水，威震胸穿及面䫜。奉詔歸來勤日贊，廟堂羣慶地天交。

奉辭皇三子
問寢龍樓後，高齋喜讀書。聖涯思利涉，經訓貴菑畲。下筆通羣雅，憐才及散樗。鄒枚老賓客，臨别意踟躕。

其二
三載侍光塵，經帷笑語親。天真一披對，龍種自殊倫。花萼輝丹地，江湖憶舊人。言歸還眷眷，毓德及芳春。

出都日承戊辰諸通門祖餞都亭賦詩言别
回首春明轍故遲，都亭祖道悵分岐。别當晚歲情逾黯，酒到離筵醉不辭。老我沙鷗尋舊侣，諸君葵草向陽曦。他時耿耿難忘處，燕樹吴雲兩地思。

矢音集卷一
恭和御製消夏十詠元韻
其一　荷
艷質凌湖鏡，幽香透水窗。盈盈明隔浦，采采涉清江。瀉露珠無算，搖波影自雙。鳴榔何處響，花外聽摐摐。

其二　蟬
逸韻響松簧，閒園日正長。噪林喧處寂，移樹定中忙。斂翼含踈雨，殘聲曳夕陽。幾先能早避，窺伺任螳螂。

其三　扇
搖動驅殘暑，如過斑竹叢。闔餘還入袖，開去便生風。丁緩機相亞，元規塵欲空。南薰更披拂，和與萬方同。

其四　蛙
雨餘蛙倍鬧，同類和應齊。盛怒疑虓虎，長鳴異木雞。柳邊波拍岸，煙外草平堤。鼓吹晨連夕，相看月色低。

其五　螢
熠熠波心度，空明點碧澂。坐衣幾欲潤，映字豈須燈。牆角倦時隊，林端聚處增。雨過光不濕，自照爾偏能。

其六　冰
頓覺青蠅散，空堂為置冰。雕鏤工莫就，炎暑氣常凝。蠶種從知幻，山形未許憑。懷清差自信，因熱竟何曾。

其七　雨
久旱得靈雨，歡呼動遠村。豐穰已有兆，禱請在無言。林潤禽聲樂，池平蛙吹繁。晚涼添霽色，新月破黃昏。

其八　月
雨後銀盤上，清光信可遊。金塘波灧灧，雲漢影悠悠。鵲遶驚還定，螢飛澹不流。襟懷同止水，涼氣已先秋。

其九　瓜
瓜區紛采摘，覆葉帶清香。片削盤盛翠，涼生齒濺霜。東陵風自古，西域貢俱良。何幸逢君賜，分甘正席嘗。

其十　蛩
草際吟蛩起，羣知秋信歸。報寒聲尚早，弔夜韻還微。白日澹幽砌，輕飇入暮幃。此時驚嬾婦，織素識先幾。

敬和御製討源書屋恭瞻皇祖御筆元韻
玉泉山色滿林園，磵水依然夾道奔。花亞雕闌紅破萼，苔侵釦砌綠添痕。龍飛鳳舞欽皇祖，春露秋霜感聖孫。一月萬川澄印處，周情孔思見真源。

恭和御製落葉詩元韻
嫋嫋風前可自由，霜凋萬木那能留。空村堆去添寒色，斷澗飄餘礙淺流。忽露鳥巢唯覺瘦，頓逢山骨欲驚秋。不須送遠兼懷舊，極目平林惹暮愁。

其二
秋郊忽漫比春紅，又見霞光一餉空。卷去有痕歸野燒，飛來無際逐征蓬。打窗似聽三更雨，平砌方知五夜風。識得化工遷轉意，生機正在雪霜中。

其三
搖落偏驚宋玉心，閒庭隨處積還深。雲依踈樹稀留跡，月到寒林不受陰。鋪卻石牀僧未掃，封將樵路客難尋。最宜隴首亭皐畔，獨立支笻聽遠音。

其四
望裏櫹樛氣象殊，南山豈獨萎夫須。青袍處處逢寥落，紅樹年年换有無。林下聲乾聞步鶴，枝頭霜冷想栖烏。此時回憶三生夢，金谷春園一萬株。

其五
淮南木落感如何，楓岸紛紛下最多。閒共雲衣回古洞，遠兼雁影度滄波。餘情未了還棲幹，瘦質當辭不上柯。惟有廣寒宫畔樹，依然羃䍥俯星河。

其六
天無黯澹不成秋，臨水登山幾許愁。瑟瑟聲中粘蠟屐，蕭蕭影裹點漁舟。美人黄土憐嬙旦，賓客西園念應劉。（應姓，古人平仄俱收。）一片拈來悟榮落，滄瀛三變看浮漚。

恭和御製紙鳶元韻
剪紙為鳶雜素繒，入雲無跡勢凌兢。清明佳節仍兒戲，楊柳遙村漾綵繩。野鶴盤回爭展翮，牧人操縱試麾肱。戾天也足逍遙趣，不羡圖南海運鵬。

恭和御製柳絮詩元韻
花事闌珊又一巡，紛紛落絮點江津。枝間婉轉難辭樹，陌上回旋欲餞春。乍止忽飛輕似霰，疑無還有澹于塵。朝來倘過郵亭路，好罥臨岐送别人。

其二
瞥眼春塘長嫩稊，碧空又見景低迷。悠揚素質非穠矣，旋轉微風異蘀兮。輕粉糝將陶令徑，閑雲綴卻白公堤。劇憐雨後歸沾滯，也逐紅芳入燕泥。

其三
塘邊仿佛着微霜，穿過珠簾上玉堂。聲臭色香俱寂莫，東西南北總癲狂。游絲並舞相隨緩，戲蜨爭高一例忙。點入硯池清不滓，縈回筆墨亦何妨。

其四
輕陰漠漠靄霏霏，撲面須教捉麈揮。作陣每兼榆莢小，化萍還覆鯉魚肥。陽雲樓上因風入，灞水橋邊送客飛。只是裝棉虚想象，聖心對爾念無衣。

其五
迷漫流眄目難窮，無限離心付太空。淡質故應烘薄日，輕身自合受和風。已憐老樹栽司馬，更看飛花捉小童。吹向玉皇香案過，纏綿還繞朵雲紅。

恭和御製遊潭柘岫雲寺元韻
鑾輅經山曲，來過祇樹園。香林原有域，雲氣欲為門。松老蟠鱗甲，峯低列子孫。聖人觀物化，妙悟在忘言。

其二
木石皆聞法，猿猱許結鄰。潭涵雲月影，柘閲古今人。竹裏經聲靜，風前磬韻頻。西山多佛刹，清淨此誰倫。

其三
聖祖留題處，驪珠顆顆懸。丹泉流座下，翠嶂合窗前。風逆旃檀氣，春生忍草煙。祖師禪已透，不礙火中蓮。

其四
從臣跋馬日，名刹小淹留。為問黃梅事，還參白足流。俯看羣鳥背，高上一峯頭。欲識伊蒲饌，齋廚或許投。

其五
虚室閒舒卷，晨煙與晚霞。坐收千疊翠，不設四圍紗。悟得湟中鹿，何愁井裏蛇。繙經遇下卍，難字試侯芭。

其六
碧雲僧眼淨，翠巘佛頭濃。收入光明藏，常清冰雪胸。遲人峯朵朵，送客水淙淙。谷口回車騎，猶聞煙外鐘。

恭和御製桃花寺八景元韻
其一　湧晴雪
白雲忽有聲，檻泉湧巖穴。地靈想神鑿，脈動疑石裂。淙淙復幽幽，濺沫韻清絕。春月桃花飛，潭中漾紅雪。

其二　小九疊
飛流憶匡山，不滓比清霅。層層下石罅，玉龍走鱗鬣。倒影浸劍峯，芙蓉欲抽匣。對此彈冰弦，琴心付三疊。

其三　吟清籟
蒼虬挺石骨，蟠屈煙霞外。龍馭駐松陰，風雲此交會。空際落驚濤，清音動蘿帶。靜聽忘語言，悠然總天籟。

其四　坐霄漢
軒窗俯高空，得意灑宸翰。積翠涼几席，山雲入帷幔。趣隨萬象足，韻落九天半。簪筆侍玉皇，置身傍霄漢。

其五　雲外賞
禪林結縹緲，恍在諸天上。疑逢海外山，蓬壺與方丈。不須話無無，到此神蕭爽。有得在無心，超遙寄玄賞。

其六　滌襟泉
止水不起波，虛明涵空天。自昔無嘉名，晦跡香林前。譬彼巢許流，名因帝堯傳。靜對一披襟，澄懷並淵泉。

其七　㸃筆石
名山不厭奇，坐石代吟席。點筆一峯頂，收拾千重碧。化工鑄有神，仙骨斲無跡。天才羅古令，詎論斗與石。

其八　繡雲壁
過雲開錦繡，浣花句誰敵。雲來石俱動，雲去石還寂。雲石兩相忘，變易仍不易。欲攬盤龍（山名。）形，更上千仞壁。

恭和御製土木堡元韻
巡邊龍馭歷荒城，懷古因憐少保名。智並飴甥繕兵甲，權符漢祖乞杯羹。忮遭同列生前謗，論定今皇身後榮。此日沙場成沃衍，久將耕鑿换榛荆。

恭和御製落花詩即用落葉元韻
芳華開落竟何由，欲喚春歸聼栗留。燕蹴繽紛下瑤席，魚吹吞吐漾寒流。五更風雨疑逢劫，三月池塘似報秋。惹草縈沙無定態，杜陵江上可勝愁。

其二
紛紛墮白與飄紅，鈴索聲停鳥下空。有迹乍依垂帶草，無歸旋逐斷根蓬。青鸞帚掃千堆雪，紫麝奩消一笛風。誰説吴兒同木石，黯然如在別離中。

其三
除是維摩不動心，鬢絲禪榻感還深。輕衫拂處人方淡，小扇承邊樹欲陰。香色已空餘寂寞，因緣未了費追尋。如何塞外春光斷，更起新翻羌管音。

其四
天雨漫空散曼殊，人間榮瘁只斯須。縱隨流水香還在，直到成泥艷始無。陌上草茵稀見蜨，門前柳綫暗藏烏。明年依舊勞青帝，又遣芳叢發故株。

其五
最傷心事竟如何，花片紛於離緒多。以我蕭蕭愁獨影，送君去去點清波。三生石話穠鮮日，六曲屏描黯澹柯。一别那能重上幹，恍如蹤跡斷銀河。

其六
落葉蕭森紀往秋，一番又復撥閑愁。綠雲漸見迷征騎，紺雨徐逢送客舟。高閣微吟斷腸李，武陵虛憶問津劉。觀空悟得無無旨，今古天人共一漚。

奉敕題黄公望山居圖恭和御製元韻
畫師如將將兵兼正奇，大痴富春山居之圖世所知。蘭亭右軍神到候，生氣坌湧何淋漓。此卷興㑹不相亞，筆所欲赴神先之。岡連嶺複勢合沓，偶然忽斷便有雲相隨。想其解衣磅礴處，著墨飛動奕奕軒須眉。上追右丞雪江幅，同音笙磬夫何疑。聖人得此屢評品，探抉亭毒窮端倪。江山萬里入毫楮，大造在手非關思。敕命小臣題紙尾，迫窘詰屈安能為。昔年曾跋富春卷，今閱此本俯仰生齎咨。天章雲漢敬賡和，秋蛇春蚓敢望岣嶁山尖碑。（御製云：「我欲壽之以佳作，德潛筆墨猶能為。」末云：「試評此畫得所否，更須紙尾揮韓碑。」臣自顧庸弱，難稱期許，竊愧恧焉。）

奉敕恭和御製生秋詩二十章用元微之生春詩韻
何處生秋早，秋生雲色中。奇峯初斂態，薄縠不禁風。影入空江淨，鱗遮淡日融。星榆連月桂，掩映自成叢。

其二
何處生秋早，秋生玉露中。珠垂楊柳月，銀瀉芰荷風。杯裏三危潤，盤中五色融。霑濡到小草，偏近玉階叢。

其三
何處生秋早，秋生霽色中。金翻鴉背日，塵掃馬蹄風。鐘鼓晴初報，郊原暑乍融。豐年暘雨若，暖潤稻花叢。

其四
何處生秋早，秋生流火中。霧消炎海瘴，氣引雪山風。商意侵河鼓，離光退祝融。撫時思結佩，擬擷紫蘭叢。

其五
何處生秋早，秋生紫禁中。漏聲傳短晷，琴韻謝薰風。昧谷咨羲叔，經筵侍馬融。西郊方大獵，狐兔滿榛叢。

其六
何處生秋早，秋生江路中。鷗閒沙渚夢，漁醉柳塘風。碕轉嵐光近，帆飛曙色融。琵琶催送客，瑟瑟荻花叢。

其七
何處生秋早，秋生野墅中。陂塘澄止水，葵菽守淳風。砧杵因時搗，炊煙著霧融。農談過鄰曲，臺笠聚叢叢。

其八
何處生秋早，秋生斷岸中。蓉裳宵泫露，柳綫曉梳風。磵隱芳蘅秀，波深澹照融。隔溪誰弄笛，聲出亂煙叢。

其九
何處生秋早，秋生梧色中。半庭踈漏月，一葉墜驚風。金井牽絲冷，高岡向日融。鳳儀天下仰，棲息碧雲叢。

其十
何處生秋早，秋生雜卉中。種多俱得露，香冷遠含風。過候蜂黄淺，傾陽蜨粉融。東皇長作主，素序有芳叢。

其十一
何處生秋早，秋生鳥思中。鴛翻荷葉雨，燕掠蓼花風。水宿波光冷，枝鳴霽景融。定餘還入夢，寂寂翠雲叢。

其十二
何處生秋早，秋生池榭中。筵邀帝子駕，幔卷楚王風。夜看銀河轉，吟催蠟炬融。省郎方直宿，小立紫薇叢。

其十三
何處生秋早，秋生稚戲中。瓜分半輪月，螢撲一簾風。騎竹鞭絲軟，擎荷燈燄融。瑤階森寳樹，舞采若為叢。

其十四
何處生秋早，秋生人意中。胸襟涵爽氣，塵坱滌清風。序以天時轉，心將物理融。荷衣蕙為帶，不入少年叢。

其十五
何處生秋早，秋生半睡中。神遊古槐穴，世接上皇風。手帙慵將墮，爐煙煖欲融。聲聲啼絡緯，任爾薜蘿叢。

其十六
何處生秋早，秋生曉鏡中。鬢蟬開薄霧，釵燕動微風。黛映遙山翠，光憐暖玉融。片心爭向日，笑指露葵叢。

其十七
何處生秋早，秋生綺户中。琴絃張素月，舞袖起涼風。影對銀屏冷，顏憑玉液融。鳳仙堪采摘，艷比去年叢。

其十八
何處生秋早，秋生古寺中。觀空潭水月，無礙塔鈴風。花散諸天寂，燈然一室融。堦前真趣在，忍草發寒叢。

其十九
何處生秋早，秋生客思中。樓頭千嶂雨，驢背五更風。夢易聞鐘斷，愁難借酒融。關山行絕險，到處説蠶叢。

其二十
何處生秋早，秋生濛雨中。衣霑誰見跡，窗灑自因風。蘿屋煙難散，瓜疇土自融。伊人勞想象，宛在露葭叢。

蒙恩給假御製五言長律送行恭和元韻紀恩
濡滯驅征幰，寧云賦遂初。君恩深惜去，臣老不中書。跡欲辭丹陛，心仍戀屬車。寵光榮祖父，歡喜到鄉閭。常矢涓埃報，幾忘鬢髮疏。園葵勤手植，向日近前除。

蒙恩給三代封典御製五言律嘉獎恭和元韻紀恩
獺祭難忘本，陳情出帝鄉。先臣躬守素，聖主詔焚黃。天澤邀頻沃，春華得再揚。鄭公忠孝里，恐負白雲堂。

瀛臺賜宴恭和御製元韻
天家池館集鳴珂，大有頻書際太和。豈比漢京陳寶鼎，還同周室得嘉禾。飛樓縹緲緣雲上，羽旆飄揚拂樹過。六十餘年承祖德，明良盛事在賡歌。

其二
沿堤匼匝翠雲稠，傍水亭臺紫氣浮。柳外橋通仙島近，竹間泉繞玉階流。倒看天影憑虚檻，背指花開轉畫舟。不用更騎遼海鶴，蓬壺只在苑西頭。

其三
涼秋蘤木尚便娟，玉座深深籠瑞煙。日射氍毺暖瑤席，風飄迷迭散芳筵。雲罍酒賜公卿洽，（上手賜大學士以下十一人酒，臣德潛亦與焉。）糺縵詩成海宇傳。好譜柏梁新樂府，歌聲按自李延年。（時樂人演柏梁賦詩故事。）

其四
内官傳命小遲留，賚予恩深總莫酬。捧出天文如近日，頒來錦縠正宜秋。彎環鮮藕初辭水，蹳剌銀鱗乍上鈎。更遣棹郎徐打槳，荻花傍艦似滄州。

恭題御筆畫梅後御製即用臣德潛韻仍題畫上重命賡和
痩到十分清到骨，孤芳獨受九重知。貌將姑射仙人態，傳出西湖處士詩。么鳳自隨羣玉樹，都梁合逗上林枝。從兹冷蕊沾膏潤，敢道槎枒已後時。

奉敕題龔開駿骨圖恭和御製元韻（開字聖與，號翠巖，宋末淮安人，隱於畫者。）
古人千金市駿骨，翠巖所際非其時。厓山一角海水沸，伏處那有青雲期。憑仗秃筆寫胸次，千里超躍應雞斯。（西戎馬。）胡為不寫豐腴寫羸憊，辱奴隸手往往鞭捶之。蘭筋銅骨眼未見，俗賞但解珍毛皮。稜稜並露十五肋，久虚棧豆常鞿羈。鬱勃每從境遇出，神妙忘卻經營為。嘗聞紙鋪兒背代几席，室無一物吁可悲。杜陵野老賦瘦馬，兩人寄託並是人中奇。平湖詹事有語不敢吐，（高江村自跋不能賦詩，祗錄少陵瘦馬行。）氣怯力薄難為辭。一朝得邀聖人顧，天葩揮灑縈神思。權奇滅没慮卑伏，塵外賞識關職司。南城泥滓無汙辱，東郊苜蓿添華滋。披圖硉矹慨遭遇，方今渥洼龍種悉受天家知。

恭題御畫擘藍即次御製元韻
擘藍譜入羣芳中，兄視園葵弟山薤。養成木本挺磥砢，霜雪交侵常不壞。味甘差可佐稼穡，性淡未須埒薑芥。一經御筆賜描摹，窮檐風物饒生態。安得山左遍地生，㔉取充饑萬民賴。蚩蚩肉食厭肥膿，此品未嘗何足怪。（蔬族也，北地有之，近代入羣芳譜中。）

恭和御製今秋各省告豐者甚多既慰以懼並示近臣元韻
九宇奠一人，位尊任迺巨。航浮索引國，顒顒望區處。皇心慰懼並，疊見告豐者。（叶。）文具亡其實，聞諸古人語。太平仗粉飾，美言竟何補。山左多災祲，深宫入聞覩。吴越米告無，哀鴻籌綏撫。常平議豫儲，足食先通賈。閭閻苟不充，空言慕鄒魯。天意本至誠，降康蘇困苦。有秋騐禾廛，四方慶多取。羣工慎黽勉，虚文戒誇詡。敢以匪懈躬，易行儕編估。飲冰勵清節，報主庶其可。（叶。）勿負勤政朝，我皇敬作所。

恭和御製三月二十九日作元韻
林間葉接鶯巢綠，梁上泥香燕啄紅。青帝回驂炎帝届，一方送喜萬方同。（時金川平定。）序當甘雨霑濡候，人在光天耕鑿中。況是青門寵行邁，潞河好趁布帆風。

矢音集卷二
恭和御製過潞河元韻
始旱繼以潦，秋來水餘漲。補助仰神倉，蓄洩倚保障。既退猶未平，滔滔況方壯。聖人經潞河，觸目增悒怏。稻田苟歉收，農夫無下上。歲薄缺饔飱，民貧輕禮讓。美言飾豐亨，玉巵總無當。九重時蹙顰，夙夜厪吾民。勿與水爭地，疏鑿享其利。報賽慶有秋，君心庶少酬。

恭和御製過三河縣道中作元韻
傳聞畿輔漲河流，天意回餘望有秋。憂樂帝心方得半，封章莫報十分收。

其二
平田白水朱明日，棲畝黃雲涼露時。道上不枵耕者腹，宫中方展聖人眉。

恭和御製恭謁孝陵元韻
佳氣皇陵厚，中朝帝業鴻。作京仍冀北，入統自關東。大武開文德，曾孫溯祖功。寢園隆薦鬯，觸緒緬英風。

恭和御製恭謁景陵元韻
六十年仁愛，寰瀛永不忘。敬承知子啓，聖德識孫昌。繼緒懷垂統，傳心實見墻。松楸瞻拜處，灑淚浥壺觴。

恭和御製詠松元韻
萬松並倚孱顔，磥砢高出雲間。材大自逢匠石，不愁偃蹇空山。

恭和御製雲林石室元韻
石窟谽谺一徑通，幔城隱映碧煙叢。秋空巖磴寒雲白，天遠平蕪晚照紅。自足憑高望瀛海，（上盤絕頂見海。）何須訪道上崆峒。宸章題後榮光起，朗徹田盤上下中。

恭和御製半天樓元韻
流丹聳翠出諸天，襟帶能收勝概全。雲物每思窮遠望，樓居不擬駕飛仙。二儀分割中央境，萬古微茫下界煙。何處寒林傳梵唄，清湍白石證深禪。

恭和御製水碓元韻
溪流淙潺赴層曲，村農藉此春場穀。桔槔依樣勢旋回，杵臼和鳴機自熟。南方巧製到邊陲，能補前民尚象遺。精鑿簸餘留棄粒，黃雞啄取向秋肥。天顏睹此逌然喜，輪逐清湍轉無已。卻憐廡下賃舂人，一逸一勞分彼此。

恭和御製雨中過易州元韻
月行從畢豕涉波，侵曉淋浪雨不止。橋陵展謁有期程，奉常職司肅經理。一人不惜冒雨行，千騎百官度泥滓。唐宗手自結雨衣，典祀烏容此例彼。行宫望裏入蒼茫，長短郵亭記道里。候人已報過易州，敕勿蹂轥傷平疇。下民墊隘已堪閔，郊原除道何須周。封疆重臣體此意，勿以煩擾妨交脩。我皇時巡匪創舉，祖德載世貽孫謀。從臣憊矣行少休，明發助祭逢徂秋。

恭和御製詠雁元韻
霜染楓林天宇清，隨陽朔雁破空鳴。能縈塞北征夫恨，遠觸城南少婦情。度水每兼黃葉影，叫秋常和白猿聲。稻粱憐汝殷勤覓，稍喜田禾報有成。

恭和御製燕昭王故城元韻
睥睨荒涼不可尋，汶篁移植緬寒林。至今感慨悲歌者，猶識千金市駿心。

恭和御製安肅縣詠菘元韻
秋末挑來蹋地菘，桑邱（安肅地名。）仿佛遇豳風。大官也進村家饌，知是王心道昧充。

其二
町畦一帶繞清渠，種得青菘畫不如。莫怪野人安澹泊，味無味處味偏餘。

恭和御製詠雪浪石疊東坡韻
東坡仇池之石疑雲屯，壺中九華分卑尊。後來復得雪浪石，摩挲晤對忘昕昏。宛然孫知微畫皆活水，跳波蹴浪瀠繞煙雲村。尺寸中有萬里勢，如接太行與孟門。定州太守閲二載，海南遠謫傷清魂。仙人騎鶴一去竟不返，高陽仍見留雲根。名園脩整復舊觀，此石妥帖位置拂拭莓苔痕。我皇嵩洛時巡偶經此，往跡憑弔堪評論。卻嗤牛（僧孺。）李（德裕。）空愛名，侈汰似鑄金蓮盆。（段文昌既貴，以金蓮盆濯足。）何如端明遭讒被黜足自樂，宵人君子千載昭然存。

恭和御製九日幸旺泉導醴亭登高元韻
中山發鑾輅，時值霜露稠。已比先王觀，不慮吾何脩。奢儉省風俗，豐歉覘田疇。前行經旺泉，水利應諮求。壅之成一綫，疏之環四周。昔壅今已疏，利導稱安流。經畫仰廟堂，（大學士高斌為總督時，承命經畫此水。）灌溉資鋤耰。作亭於高阜，可以揚遠眸。嘉名錫導醴，如醇味傾投。我后此駐蹕，旌䍐飛崇邱。虞典協時巡，卷阿詠來遊。維日當重九，佳辰菊花秋。丹楓醉寒林，白雁投滄洲。潭空魚龍偃，天掃雲煙浮。曠哉寰中景，邈矣象外搜。已窮千里目，無須上層樓。宸衷别有寄，念兹敷政優。教養苟後時，遇寒而索裘。萬方一人心，民懷急須酬。詎比戲馬臺，觴詠空淹留。

恭和御製真定隆興寺疊舊作韻
隆興大佛昔所聞，七十三尺羣稱尊。貞觀以後屢椎鑿，（朱邪氏、周世宗。）成毀亦復憐空門。開寶之年復鎔鑄，到今大衆瞻慈雲。豐碑屹立宣象教，仗大智慧超迴輪。恆河沙數心遍歷，救世浩浩同蒼旻。姬孔之教莫與儷，信心頌述何紛紜。大君巡行詣嵩洛，翠輦經此逾秋分。森嚴豹尾衛七萃，飄翻旂影昭三辰。齊民填駢覲雲日，齋閣憩息頤心神。召彼大吏詢疾苦，閔此萬億顛連身。今年中收尚歉薄，滿車滿篝空有云。豈無桑扈誤啄粟，亦聞瓦甑時生塵。即今麥苗乍茁土，蹂轥應禁從行軍。蠲復補助詔屢下，勿令口惠心不存。象教度人祗有説，朝家發政行其真。絲綸布告揭日月，拊循羣牧窮研論。事天以誠應如響，豐年會取倉中陳。無須稽首乞佛力，旋看萬類俱回春。

恭和御製題隆興寺畫壁元韻
隆興古寺傳千春，殿廡忽現無邊身。至人中立環擁護，立而侍者皆應真。迦陵仙鳥貝多樹，曼陀花雨飛祇園。一身變幻外生死，靜想欲探造化源。金蓮湧地色逾淨，莊嚴妙相超常倫。一百八顆珠在手，四十二章經可傳。想當閻浮洲始闢，七步已作人天尊。左驂青獅右白象，兜羅綿手舒法輪。蠻君鬼伯亦競進，聽談寂滅拱一人。彤幢絳輿駕翩反，𧥄𧥄齾齾還侁侁。羯肌衆女跪受戒，摩伽陀主咸來賓。剪髭斷臂雪没膝，皈依悲涕紛紜紜。有鬼餒而亦求食，一滴甘露充饔飱。嗚呼變相誰所作，畫師能手下筆親。此中大意本無著，寓詞一一皆空言。昔聞道子工畫壁，揮灑恍遇如來禪。題詩嗟異有坡老，風雨筆快無鉛丹。此畫已入道子室，能事詎止窺其藩。惜無題識昧姓氏，幸逢睿鑑通幽玄。趙州畫水有吴筆，此間相去百里無疑焉。賞心時得隨喜福，無盡燈看長明然。開元有畫堪印證，還憶洛城之北圖玄元。

恭和御製九月十有二日途經趙州小憩柏林寺閲殿壁吴道子畫水舊蹟召扈蹕文臣梁詩正等刻晷聯吟禁用水部字元韻
駕駐郭城驛，時邁及九秋。招提訪寶繪，勝賞停前騶。墻屋粉堊完，鉛墨煙雲稠。唐代傳最古，道子體更遒。胸次通天一，指下揮陽侯。直空蜀川孫，（知微畫活水。）那數松年劉。（畫平遠水。）左壁陰靄靄，（文水。）右壁風颼颼。（武水。）圖成須十日，毫端回萬牛。坐覺方蓬裂，恍見鵾鵬遊。妙從環中孕，奇入象外搜。層層千頃幻，疊疊萬里收。出山蒙方始，入窞習坎侔。天吴遞變怪，罔象紛傾投。琉璃映空似，綺練成霞不。疑連大圓鏡，堪馳太乙舟。細纔盈一觴，曠若窮八陬。怒時翻地軸，靜藏偃蟠虬。勢欲蹴岡巒，響疑叶琳球。晃朗思扶桑，縹緲懷崑邱。忽然踴躍得，允矣經營求。初落千鈞筆，如臥百尺樓。縱腕神欲助，論價縑難酬。永作梵宫鎮，巧括造化愁。宸藻酌天瓢，睿想凝遠眸。競絿調烈懦，茹吐平剛柔。賡颺媲虞廷，萬國迎和休。

恭和御製趙州道中作元韻
南經槐水駐旌旃，夾道歡呼萬衆填。到處黃童連白叟，並看堯顙與湯肩。棘城要地通無極，（縣名。）秔稻秋風喜有年。觀我觀民天子德，記言記動侍臣編。

恭和御製免江南積欠二百七十萬及浙江本年正供三十萬兩省在京臣工具摺謝恩詩以賜之元韻
武王勤時邁，成王謹宥密。我后實兼之，政治敢暇逸。税斂九宇貢，厚薄那能一。江浙大下重，民艱未休息。皇朝百餘年，四聖並撫恤。浮賦既屢減，財力稍稍出。積欠猶纍纍，分别示蠲賉。兹當南巡狩，首春行啓蹕。慈寧周甲辰，斯祜歌有秩。丹詔下十行，寒谷吹暖律。浙江復見年，嘉爾民風質。江南除夙逋，旱澇遘癲疾。㮣焉煦仁風，蔀屋歸清謐。天澤不受感，皇心行以實。從兹南服民，盈寧庶可必。動能協衆心，上下逢元吉。

恭和御製河間道中示直隸官元韻
巡行河間道，萬民夾路觀。室家幸保聚，城郭俱繕完。農知服先疇，士愧逾短垣。往者災祲降，村落少爨煙。賑救切皇躬，何殊己饑寒。於今饒起色，勉爾臨民官。武健可弗尚，要使民俗敦。聖朝休養餘，噢咻猶匪難。感物務推誠，操己惟潔蠲。仰體九重意，圖易先思艱。行看獻王郡，起化聞雅絃。

恭和御製江南意元韻
荔子江瑤各擅奇，合不兩傷分兩美。清嘉明麗今古聞，吴越山川有如此。風塵不到江以南，六馭昔未停騑驂。觀民設教得閒暇，名勝不礙窮遐探。雪後梅叢花小綴，平山千樹聞移置。（平山堂下揚人種梅成林。）春林漸聽嫩鶯啼，誰人不愛江南意。

恭和御製恭次皇祖示江南大小諸吏詩韻
聖祖昔南巡，萬國皆干掫。訓示大小臣，開誠為析剖。元氣留兩間，四紀如未久。今皇幸南服，重兹文教首。安民先知人，勗爾衆人母。秀使敦詩書，樸使依壃畝。一羊戒九牧，祗須策其後。刻深必擾民，成規在遵守。久久官民洽，柔克宜變友。祖烈勿變更，風俗躋仁壽。皇言昭日月，羣工幸無負。

恭和御製題釣魚臺元韻（旁有漂母祠。）
婦人一飯識英雄，把釣城隅劇困窮。略比磻溪懷壯志，不同嚴瀬起清風。到頭鐘室烹走狗，前事杯羹棄我翁。此日淮流響嗚咽，似哀名將遇凶終。

恭和御製維揚覽古元韻
露筋祠已過秦郵，一路垂楊罩客舟。岡勢縈紆林不斷，波光杳渺塔疑浮。十年夢覺司勳杜，四韻詩傳太守歐。為問紅橋脩禊後，有人高會續風流。

恭和御製初登金山元韻
驚濤萬疊一螺青，齊魯風沙頓改形。絕頂松杉巢鸛鶴，半空樓閣駐仙靈。森嚴劍佩千官從，浩蕩江天六御停。指點東流到瀛海，徒兒浦外杳冥冥。

恭和御製遊金山寺用東坡元韻
春明有夢十載餘，君賜歸田遠塵海。此行從駕來南徐，江山面目依然在。西津渡邊石陂陀，一葦直溯江之波。宛如蓬壺境縹緲，重樓飛閣層層多。六師移處烝徒楫，仿佛周王于邁日。波心忽見騰鯉魚，鱗甲黃金尾蒼赤。入舟知是聖世瑞，豈比鰲身映天黑。到山日午光晶明，山頭猿鶴恬不驚。猿鶴忘機泯情識，仁風涵煦遍民物。小臣隨蹕依名山，頽齡猶喜腰脚頑。宸章敬誦情曷已，觀於海者難爲水。

恭和御製自金山放船至焦山用東坡韻
金山山水夙所耽，方蓬宛在江之南。焦山對峙兩相抗，北固形勝聊參三。放舟東下送遙目，或如伏象如眠蠶。三十餘年重經此，與山靈遇心銜慚。（戊戌、己亥俱留宿山寺。）到山徑路半難識，巖下不改蛟龍潭。舊詩依然在頽壁，朗誦一過餘清酣。老僧問名憶往事，石上惚恍三生談。古鼎歊雲位佛座，殘碑瘞鶴留花龕。樊圃春菘澹不猒，曹溪冷水嘗偏甘。江山無限任攬取，不酬以值誰言貪。東坡金焦每還往，謝卻世味吾能堪。朱方一棹便許到，何須深處留茅庵。

恭和御製試中泠泉元韻
嗜茶成癖性稟天，如酒渴者直欲吞長川。夙聞江心有泉聚靈秀，窟穴仍在浮玉之名山。名山名泉兩美合，高士品後人爭傳。銅瓶下沉深汲取，不比阿耨達水虚稱泉。大瓢酌取置瓦鼎，地罏活火松枝然。綠雲玉乳沁靈腑，臞仙更擬成茶仙。（杜牧之自號茶仙。）身輕兩腋風欲起，便思招陸鴻漸呼玉川子。九龍山前共品之，鐵花巖下何足比。人生樂事那有此，所恨過江不逢李雲卿，莫尋揚州二妙南泠水。

恭和御製過常州府城元韻
五兩初停駐御艫，周巡雉堞路縈紆。三山雲隔方離楚，十字碑留已入吴。撫字固煩官長責，耕桑休薄兆人愚。轉移舊俗勞宸慮，季子遺風問有無。

矢音集卷三
恭和御製駐蹕姑蘇元韻
省方萬類慶昭蘇，老幼扶攜共宴娛。未向湖山看越絕，先逢蕃庶騐吴趨。清嘉里巷風誠慣，充實倉箱語恐無。有待龔黄勤保赤，可知睿慮半憂愉。

恭和御製虎邱寺用東坡韻
平田突孤峯，層疊見嵐嶺。入寺方登山，古蹟認陰井。魚腸破石飛，光與清霜耿。鳥雀不敢譁，何況叫䵷黽。清池通海源，汩汩出古礦。霸主志併吞，戰伐逞雄猛。葬餘白虎踞，精魄妄馳騁。後來仙鬼吟，倡答語淒哽。迄今溯前塵，轉睫電光頃。後山眺平遠，一片蒼煙凝。靄靄松杉合，澹澹天水永。崑虞（二山。）兩點青，百里指煙景。遙林晚鐘聲，夕照歸鴉影。心得憺忘還，山童向予請。

恭和御製駐驆靈巖元韻
五雲忽起硯山中，殿閣蒼茫接梵宫。上界恩膏隨露滴，下方疾苦與天通。重重松影凝空翠，浩浩湖光浴日紅。聖主巡遊聊送目，平田千頃念南東。

恭和御製遊支硎元韻
雨餘春山開，露此嫵媚色。空翠隱見間，攬之不可得。支公古道場，疏峯轉奇特。泉奔壑走虬，雲覆林疑羃。昔年屢眺覽，梯危上椒極。自從羈春明，夢魂斷消息。今來如故交，一一尋所歷。鶴去亭空留，閒雲卷無迹。

恭和御製賜臣沈德潛詩元韻
歸來遊泳硯山春，三載瞻雲誼倍親。帝許林泉就閑客，臣為歌嘯太平人。選言恐落元和後，前席難忘宣室陳。老去敢云頽晩節，寸心竊比耐霜筠。

其二
二月光風浩蕩春，省方萬衆許相親。已辭青瑣儕畊叟，重見黄衣識聖人。淮浦桃花靖波浪，（臣迎淮浦。）天章雲錦疊鋪陳。渾淪元氣難賡和，中律應慚嶰谷筠。

恭和御製鄧尉香雪海歌元韻
鄧尉西去山名吾，（吾家山一名馬家山。）風土淳樸疑皇初。居民祗解種梅樹，以花為業言非誣。春來千村遍花氣，沁徹心腑神俱舒。置身巔崖眩雙目，連縞積素難形模。茫茫浮天混一氣，不見崖岸相縈紆。木玄虚賦道不到，清芬冷艷非同途。羅浮山下有此景，么鳳恍惚來吴趨。前年天都眺雲海，滃鬱雲氣晨光餘。今年家山攬香雪，花光萬頃饒清娛。仙風逸韻總高致，兩地縹緲無差殊。我皇巡行布仁惠，堯罇舜樂歌成需。（用李濯《廣達樓賦》語意。）登山愛此晴際雪，洗滌肥膩還清疏。林逋但種三百樹，此間那數孤山孤。山農競觀雲日表，梅林謳送聲音吴。小臣賡颺乏理趣，只愁見笑於樵夫。（《長楊賦》語云：「士有不談王道，則樵夫笑之。」）

恭和御製宴準噶爾夷使元韻
六龍南服正巡方，即叙西戎仰帝光。魋結陪臣脩覲禮，鴻臚大典肅朝常。胾炰列席歡蠻語，花柳垂筵際仲陽。看遍吴民輸愛戴，歸途傳諭白狼王。

恭和御製姑蘇覽古雜興元韻
子札延陵去，終身遠故鄉。如何禮讓俗，忽作鬭爭場。篡國身能蹈，稱雄志不忘。梧宫凋落後，香草恨茫茫。

其二
孫堅真有子，兵到避英雄。志銳渡江日，身輕射獵中。有謀迎漢帝，遺命霸江東。墓道今難問，三泉枉下銅。（墓在盤門外，宋代被發。）

其三
絕艷鶯花地，曾為短簿園。石頑頭不點，鶴化磵空存。雲際飄旛影，苔邊印屐痕。舊聞狂夢晉，石上舞蹲蹲。（明代張靈字夢晉，衣朱衣於千人石上，作天魔舞。）

其四
屈指蘇州守，韋郎白樂天。姓名今古重，不獨為詩篇。簡淡治能久，風流政可傳。後來五馬客，若箇替前賢。

其五
志在安天下，希文出處真。廟堂爭去就，邊境靖風塵。俎豆名山舊，褒崇聖藻新。言游道南後，正氣有誰倫。

其六
停雲聞有館，（文待詔徵明。）才子亦名亭。（唐解元寅。）水竹辭微辟，（沈處士周。）枝山薄府庭。（祝京兆允明。）畫圖留粉白，書卷襲鴉靑。文苑兼高隱，邦人尚典型。

其七
周（謚忠介順昌。）文（謚文肅震孟。）諸正士，清節有同稱。名教荷已久，艱危避豈曾。顧（謚端文憲成。）高（謚忠憲攀龍。）逢後勁，楊（謚忠烈漣。）左（謚忠毅光斗。）泝先登。誰作東林傳，應推哲匠能。

恭和御製靈巖行宫即景元韻
離宫花氣透馦馣，風日晴和草木酣。遙望具區天水合，青青螺髻鏡中涵。

其二
靜境初停玉輅塵，萬幾清暇亦通神。東南耕鑿俱籌遍，更念空山覓句人。（御詩中注：「沈德潛住此山下。」）

其三
下方廬井萬家稠，香水為溪瀉碧流。遙指煙波無繫着，安閒只有釣魚舟。

恭和御製范文正祠元韻
憂樂關當世，千秋俎豆新。危言中朋黨，直諫重彝倫。參政風常在，讒人骨已塵。（夏竦諸人。）空山攢萬笏，如見立朝身。

恭和御製白雲泉和白樂天韻
石竇涓涓滴乳泉，老僧相對日閒閒。清池只供山中飲，不許白雲流世間。

恭和御製法螺寺元韻
取徑如螺曲，回旋深復深。石危疑欲落，樹老已無心。古佛靜堪對，寒泉細可尋。有僧師島可，倚樹發幽吟。

恭和御製賜臣沈德潛山居雜興十首元韻
身共閒雲返，何須更卜居。柳非陶令宅，草似武侯廬。漁釣仍前業，松篁護舊墟。畦邊堪種葯，帶月自攜鋤。

其二
智慧衰年斷，中懷寡所聞。閒同負耒者，共聼勸農文。竹釣潭心月，鐘傳嶺外雲。當前隨領取，物我底區分。

其三
人堪稱漫叟，地亦號愚溪。雜卉開還落，春鶯歇又啼。小園鄰許借，（借汪氏山園。）幽徑客常迷。老去誰為伴，空懷饁餉妻。

其四
已别珪璋侶，還依山水真。煙霞新述作，木石舊鄉鄰。仍給巨源俸，（旨賜在籍食俸。）能安欒武貧。從兹攜杖屨，瀟灑撰佳辰。

其五
自天傳帝語，如水見臣心。薇蕨供昕夕，耰耡入詠吟。門前新漲滿，砌畔古苔侵。時有南風拂，知彈虞舜琴。

其六
著屐尋山去，行行隨所宜。松雲已成癖，和緩那能醫。磵斷崕傾處，風饕雪虐時。忘歸宿巖竇，笑倒里中兒。

其七
吴山幾踏遍，又渡浙江船。春采天都藥，秋餐華頂煙。青蓮詩絕唱，孫綽賦流傳。歸製探幽什，遙呈御座前。

其八
自號讀書傭，忘機近海翁。新詞招野父，舊夢侍春宫。隱異盧鴻乙，憂嗤馮敬通。茫茫懷古意，直欲溯洪濛。

其九
嵐影參差見，泉流斷續聽。品花成小史，相鶴注遺經。客到忘賓主，心空入窈冥。神遊之楚澤，鼓瑟遇湘靈。（舊典試地。）

其十
擾攘憐螳臂，荒唐笑鼠肝。飲泉之子潔，在澗碩人寬。存問天同覆，賡吟句未安。蒙恩堅晚節，古道憶師丹。

恭和御製賜紫陽書院元韻
地近聖人居，品冀千人俊。肄業恆於斯，禔躬勤以慎。比草遠薋𦾯，擬香佩蘭藺。勿俾異説行，要使前脩振。鹿洞緬宗風，明明古人訓。有孚自盈缶，不恆恐貞吝。嚴辨取與介，熟審去就分。耀錦失蘊蓄，炫玉召瑕釁。諸生勿自劃，羽翮期千仞。諸生勿躁急，萬里貴日進。願言誦天章，游泳文明運。

恭和御製煙雨樓用韓子祁詩韻
時光何必景溟濛，一櫂鴛湖迤邐通。橋畔徑迷垂柳綠，波心樓帶夕陽紅。半空笑語疑天上，四面煙霞入鏡中。不用長竿釣鰲去，此間身已近鮫宫。（樓下有釣鰲國題額。）

恭和御製吴山大觀亭歌元韻
西湖三面名山多，我登大觀亭子歌。高歌吴山一峯紫陽頂，玲瓏洞穴疑是千蜂窩。青紅金粉遍祠宇，諦視半屬乾陀羅。離明有象勢炎赫，鎮以坎卦高巍峨。（以石列坎卦，鎮火災也。）當年丁仙蜕骨去，野鶴沖舉辭青螺。傳聞風清月明仍到此，仙蹤荒幻誰嗔訶。其前羅刹之江江外海，一氣洶涌真無加。（叶。）浺瀜泱漭失厓岸，倒浸星宿沉羲娥。疑是伍胥文種之魂猶鬥戰，馳驟白馬驚蛟鼉。壯哉千里決雙眥，心胸磈礧相盪還相摩。枚叔七發語未暢，淋淋白鷺形猶訛。題詩青崖終欲磨，何如且登大觀亭子歌高歌。

恭和御製錢唐觀潮歌元韻
廣陵之潮天下奇，枚乘七發形容之。二十年前駭心目，壯觀事後常縈思。海門憶得龕與赭，海水騰空此間瀉。眼前恍惚湧雪山，夢裏依稀奔白馬。今來護蹕臨江波，至尊翠葆颺晴和。從臣結軫漢方朔，武士連騎唐常何。春潮不與秋潮敵，況是飛輪未盈魄。（月望後潮勢乃壯。）無聲暗長江漸平，難撼天根勢衝激。濤頭忽隨江折三，（江勢三折，因名浙江。）一線剽疾難留淹。須臾怒奪險隘入，突起欲没遙山尖。陰雲迷漫衆籟作，馮夷擊鼓助海若。陽春景色疑回冬，天地俱青氣森索。銀城層疊憑空來，追隨素蜺（入。）紛成堆。漂溢洶涌勢逆上，馳驟萬馬奔驚雷。砰砰硠硠復礚礚，紞紞沌沌輕噦噦。怫鬱盛氣忽一噴，沾灑淋漓如雨沛。長鯨出沒鬐鬣掀，鳥身鹿首來飛廉。驪龍破浪率種族，來朝我后揚其髯。百靈效順聖人意，道旁踴躍歡聲沸。從今江海永不波，强弩射潮可無事。

恭和御製表忠觀元韻
王八朱三輩，誰能識大倫。東南矢臣節，保障藉斯人。三世堂筵舊，千秋碑碣新。竇融知順逆，忠孝後先鈞。（錢氏以忠孝稱，光武詔竇融，許其忠孝誠慤。）

恭和御製岳忠武墓元韻
報國忘軀矢血誠，誰教萬里壞長城。十年憤積龍沙遠，一死身嫌泰岱輕。自願藏弓惟弱主，何來叩馬有書生。墓前鑄鐵頻頻斫，婦豎於今恨未平。（鑄秦檜夫婦、万俟卨等像。）

恭和御製陸宣公祠元韻
正論當時忌，孤忠後代傳。文章關治亂，祠宇護雲煙。（祠在孤山麓。）諫草披忱上，醫方避禍編。裂麻曾慟哭，直道緬前賢。

恭和御製登六和塔作歌元韻
半空欄檻挂紅日，踏雲攀登不暇逸。追隨六御仰層穹，豹尾森嚴護清蹕。妙香氤氳上界聞，到此恍惚疑前因。拍空茫茫接天水，盪胸浩浩屯煙雲。江流回折勢一鎖，靜鎮濤瀾纔貼妥。赭龕門户指在東，富陽湍瀨迴於左。龍象周遭玉座前，觀空不礙安深禪。明當放舸渡江去，認取於越山蒼然。

恭和御製雲棲元韻
竹隨幽境密，泉與素心澄。屈折同猿度，崚嶒舍杖登。松間負苓叟，牕裏放雲僧。念佛捐千偈，（蓮池不説偈，以念佛為宗主。）觀空有七能。繩牀留破衲，矮屋點明燈。誰續蓮池法，超然最上乘。

恭和御製閲杭州旗兵元韻
堂堂陣列山容立，肅肅旗翻電影明。金甲忽傳天子令，錢唐共耀羽林兵。治軍嚴整李光弼，撫士仁慈种世衡。此日詰戎懷祖烈，肇基王業不勝情。

恭和御製湖心亭元韻
亭臺無地遠涵空，水鏡煙開有棹通。三面總圍山遠近，（獨缺州城一面。）四隅莫辨水西東。魚跳瑤砌疑濺雨，燕入珠簾巧避風。來往請君遙送目，方蓬縹緲景難窮。

恭和御製天竺寺元韻（有上中下三天竺。）
松作禪關石作林，詩僧結伴快招尋。橋過合澗曲方曲，路轉鷲峯深復深。一佛地分中上下，三生緣話去來今。（有三生石，李源話三生處。）何當桑下聊棲宿，聽徹清泠山水音。

恭和御製觀采茶作歌元韻
雀舌嫩，綠雲老，一旗一槍品恰好。南高龍井最擅名，采茶人走空山道。青裙縞袂各攜筐，競上巉巖擷鷹爪。歸來文火續續添，土銼香生勤焙炒。上等先充官府租，山家留得知多少。品泉品茶雖有經，此事毋庸太探討。我皇貢茗不求佳，後蔡前丁枉機巧，民間辛苦深宫曉。

恭和御製謁大禹廟恭依皇祖元韻
祖德尊前聖，由來執大中。平成萬古事，勤儉一王功。窆石神靈閟，稽山展謁崇。後先其揆一，兢業代天工。

恭和御製謁明太祖陵元韻
鸞輅巡行應八方，鍾山展謁奠椒漿。欽承家法高千古，（聖祖謁明祖陵，書「治隆唐宋」扁額。）敬禮前朝重一王。僭亂削平興禮樂，政刑苛察雜申商。龍蟠虎踞空形勝，厚德由來是鉅防。

恭和御製登報恩塔作元韻
青雲在其上，飛鳥在其下。摳衣躡級躋重重，縱目遐瞻總無暇。高標特建緣報恩，（明公主報母后恩，因建此塔。）半空日月疑可捫。登臨俯仰感身世，誰後來者誰前人。長江宛如衣帶流，耳畔但聽風飂飂。一氣那復窮神州，吾生役役何時休。觀空直作無無想，消得慈恩杜甫愁。

恭和御製高資港元韻
書生謀國真迂拙，逐燕高飛禍亂紛。豎子典兵乖重任，長江失險喪全軍。血流港滿何堪見，鬼語天陰不忍聞。為問周公歸地下，可留面目對周文。

恭和御製三月晦日作元韻
遍聽漁唱與農談，迴蹕時逢月盡三。水勢遠涵天下上，山形背指地東南。淮揚加惠通商賈，吴越經心足稼蠶。最喜皇州消息近，四郊好雨報飛甘。

恭和御製過淮安元韻
舟過八寶田，風利百餘里。淮城臨清流，環環抱城雉。堤岸束郡郭，萬井低於水。水勢倘橫決，民命曷依恃。茭楗易以石，籌畫賴有此。從來治河者，苟安失經理。聖心本乾斷，決策臂使指。徙民非人情，惜費豈天意。（叶。）爰命行水臣，欽承發諭旨。浮言勿搖惑，積誠願堅矢。永永固金堤，莫令容穴蟻。

恭和御製觀打魚元韻
洪澤湖水吞長川，中多鰷鱨魴鯉鰱。湖濱以魚為耕作，家家男婦撑漁船。破煙侵曉漁人集，叉響榔鳴萬鱗急。橫施大網截中流，盡族難逃無一失。人生嗜慾寡應早，飽後安知味美好。聖人取物留有餘，肯使羣靈生意少。我皇覽此詔罷之，茂對育物乘其時。

恭和御製閲豆班集堤工元韻
河濱夫役點唱齊，鳩形鵠面來師師。河臣董率下楗石，勿見小利趨權宜。去年霪霖汩下土，宣洩不及歸墟遲。未熟季馴防河議，頓令螻蟻攻金堤。低窪之處半漂没，可憐廬井淪塗泥。天家發倉屢賑貸，猶聞鴻雁聲啼饑。方今脩築利堅久，歸仁高堰差同之。内府金錢肯惜費，要令凋瘁回華滋。要令凋瘁回華滋，爾民幸生聖人時，臣工甚毋相視嘻。

恭和御製過宿遷縣元韻
聖王切救民，聞災即降旨。鍾吾屢加賑，凋瘵未能起。河漘菜色者，知是誰家子。鳩鵠失人形，衣裳缺完縷。（叶。）蠻輿出狩回，首夏適過此。觸目動閔憂，命官亟經理。拯䘏稍後時，哀鴻恐遷徙。大吏吁來前，蘇枯責在爾。守令承顔色，任爾指臂使。爾苟餙虚文，愚民曷賴矣。加賑遍郊陬，勿分遠與邇。皇言同覆冒，官吏無虚美。徒矜供帳華，詎得天心喜。勤民以事君，臣職當如是。方今麥漸熟，可免食蒼耳。（蒼耳子可以救饑。）戴君如戴天，歡呼道旁跪。更冀黍稷蕃，為爾歌寧止。

恭和御製題文徵明小像元韻
天章嘉與舊吴儂，儒雅風流夙所宗。正士抱才憐未遇，聖人觀像儼相逢。歸來穩種陶潛菊，老去清標和嶠松。後學亦知堅晚節，可能遙繼白雲蹤。

恭和御製賜司業顧棟高元韻
老年穿穴百家書，應共鄒生鄙曳裾。天子窮經需碩學，司成貳職特新除。桓榮稽古遭相似，與弼辭歸品略如。（吴與弼以徵召授庶子，自度無用世才，因辭職歸。）此日近光邀寵賚，寧云歲晏孰華予。

其二
方言奏對語仍吴，貌似龍鍾神自腴。民隱直陳憑賈誼，君恩錫類重顔烏。五經已信紛綸貫，多士應從門軔趨。歸傍二泉還著述，始知山澤有真儒。

恭和御製正月十日小宴重華宫示大學士内庭諸臣元韻（即席。）
重來瑤闕從羣仙，瑞雪初消景倍鮮。歌誦虞唐真幸矣，班聯風雅亦欣然。（旨命和詩者東坐，餘西坐。）魚旟牧夢占豐歲，松鶴天書賜老年。林壑已安仍戀主，潞河歸棹敢云遄。

其二
日麗風和是令辰，賜來珍饌命重申。宸章紀勝高唐律，樂府聯吟見漢人。（時演柏梁聯句故事。）十葉蓂還開舊莢，一枝梅已綻新春。銀花火樹逢轉眼，又聽千門笑語頻。

恭和御製賜臣德潛疊重華宫小宴元韻
䙰褷健步擬胎仙，聖藻頒來翰墨鮮。同德君臣歌樂只，太和風物覩熙然。正當錫宴聯吟日，預計躋堂祝壽年。八閲暑寒重入覲，羲和催馭不妨遄。

其二
日感君恩十二辰，中心蘊結莫能申。素諳吴苑畊桑課，常作堯天歌詠人。北地真看民共樂，南歸還與物皆春。觚稜他日重回首，五色卿雲入夢頻。

恭和御製上元燈詞元韻
雪消月滿淨高空，燈影熒熒息晚風。共識太平真有象，兒童也解説年豐。

其二
塔影層層光焰舒，火中果見幻芙蕖。人工幾奪天工巧，曼衍魚龍恐弗如。

其三
碧瓦金波映欲流，紅燈齊挂綠楊樓。香車寶馬匆匆過，若箇行人不舉頭。

其四
高燒寶炬散輕寒，到處秧歌唱未闌。元夕九州人共樂，料應翹首望長安。

其五
九衢三市罷周巡，此夜金吾亦解人。荒服宴餘看火樹，歌呼不異帝堯民。（時宴西藏貢使。）

其六
踏燈可繪夜遊圖，略似南邦閙瑟竽。帝念繁華應返樸，不忘兩浙與三吴。

其七
樂事同民續往年，漸看郊野景暄妍。歡娛為協三陽泰，警惕常行六畫乾。

恭和御製上元後日小宴羣臣并命觀燈元韻
乍逢一葉斂仙蓂，詔宴臣工珮響停。即席詩成慚李白，當場雅奏陋秦青。明良交會君臣洽，盤俎頻頒椒飶馨。三爵油油時欲暮，漸看海鏡挂圓靈。

其二
當年餅餤噉紅綾，此日同觀内苑燈。鮑老舞邊聞笑語，秧歌聲裏慶豐登。懸橦度索呈千戲，火樹銀花幻數層。歸向故鄉誇父老，御園遊宴竟誰曾。

恭和御製賜别南旋元韻
潞水冰開曲遶堤，堤邊黄篾久相徯。已辭鳳闕餘依戀，又賜天章惜解攜。盤澗棲情孤棹遠，觚稜回首五雲暌。江湖廊廟原同視，敢謂高飛雲鶴齊。

矢音集卷四
恭和御製漢昭烈廟元韻
泝原赤帝系唐堯，正統分明大義昭。織席竟膺皇帝綬，樓桑早兆貴人謠。風雲將帥多滕灌，魚水君臣得管蕭。英爽終應依故里，神歸莫憚劍關遙。

恭和御製涿鹿行宫再疊舊韻
近依三輔推雄城，時巡六御安駈行。地圍雉堞天險固，風開夙霧晴霞明。豐年有慶婦子飽，廉讓風行家室好。祁寒暑雨鮮怨咨，俗朴民醇泯機巧。軒轅於此禽蚩尤，諸侯會合風雲稠。盛王初不廢兵革，要使逆獍無遺留。西陲小醜負天德，試看一鼓鯨鯢收。神威遠振達區外，輸誠朝貢狼牙脩。（《南史·梁武帝紀》：「狼牙脩國遣使。」）

恭和御製過泰山再依皇祖元韻
乍從山寺移龍䍐，又見崇巖傍馬頭。春暖芙蓉雲外湧，天開宫闕日邊浮。一杯水瀉自成海，九點煙分各認州。仁祖昔年曾駐蹕，覲揚此日聖孫留。

其二
經過齊魯青難斷，約略天門天際頭。近壓徂徕巖翠擁，遠收碣石鏡光浮。仙蹤何必尋三島，眼界真堪隘九州。欲慰南邦黎庶望，屬車未得久遲留。

恭和御製再依皇祖示江南大小吏元韻
治安貴懷柔，匪獨嚴巡掫。聖心保赤殷，再三用誠剖。江左鮮蓋藏，當為計長久。前年災沴行，牂羊賦墳首。九重澤洊加，君王而父母。上感穹昊仁，穎栗栖田畝。處豐思去奢，保泰籌善後。皇祖有明訓，臣工宜永守。防弊先英明，化導宜燮友。古稱政所急，要使富且壽。（《家語》：「政之急者，莫大乎使民富且壽。」）兩江億萬靈，勗哉往任負。

恭和御製洪澤湖恭依皇祖詩韻
浩浩洪流蕩碧虚，長堤添築為淮徐。路人但識觀魚樂，（湖係打魚之所。）聖慮防民也化魚。

恭和御製疊韻賜臣沈德潛詩
淮浦重沾帝澤春，宛如孩幼遇慈親。舊叨香案繙書吏，今擬桐江把釣人。韻語自天勤訓誨，民艱匝地敢披陳。杖朝也沐君王賜，奏對憑攜五尺筠。

恭和御製雨中遊平山堂元韻
雨濕平山添潤澤，君王弔古此間遊。續栽楊柳羣嗤薛，（歐公種柳一株，去任後人謂之「歐公柳」。後薛嗣昌亦種一株，自榜曰「薛公柳」，人笑而伐之。）首唱風詩共紀歐。西閣漫空仙徑失，紅橋罨畫翠煙浮。聖心不喜笙歌沸，一路精藍象外搜。

恭和御製自瓜洲放舟至金山元韻
時邁興歌適海邦，維揚乍過下輕䉶。四圍煙霧開朝日，一柱峯巒障大江。戍客懸旗影搖漾，榜人擊楫響錚摐。上方適與皇心合，宫館明明洞八窗。

恭和御製登金山疊舊作韻
攀緣更上碧峯尖，山水俱耽仁知兼。望遠直窮江海合，憑高倍覺性情恬。天飛花雨空中下，蜃吐樓臺象外添。李白不須尊謝朓，驚人聖製韻重拈。

恭和御製金山疊舊作韻
一點中流螺髻青，到山面面見真形。周防戍堡雄孤嶼，擁護離宫肅百靈。東望海雲朝旭麗，（妙空巖為觀日出處。）北來化雨翠華停。此時鴻雁俱安宅，那有高飛入杳冥。（時旨赦積逋及本年所過地丁，又召試上下江多士。）

恭和御製遊金山寺疊蘇東坡韻
東南地陷名歸墟，萬里長江入瀛海。障川賴有柱石功，矗立中流儼然在。從來佛教尊乾陀，巍峨名刹臨洪波。空堂禪定鐘磬寂，古洞龍出煙雲多。君王于邁烝徒楫，猶是往年巡幸日。操舟有説懷先皇，舉念無非為蒼赤。魚龍此時水底匿，那有鯨鼇映天黑。朱方父老心眼明，舟中遙拜神不驚。黄衣者聖羣爭識，簞食壺漿獻微物。小臣九載還故山，老耄猶比兒童頑。小言矢音興未已，品泉欲汲中泠水。

恭和御製自金山放舟至焦山疊蘇東坡韻
詩人山水性所耽，好山多在江之南。金焦對峙尤擅勝，遊蹤不厭再與三。邇年老病廢笻屐，有如絸裹三眠蠶。春來金山遍探訪，一洗幾載山林慚。更從浮玉放孤艇，茫茫東下輕蛟潭。冥心夷險竟一視，中流歌嘯餘高酣。乘風劈浪覽煙景，與客卷霧開飛談。到山入祠拜古逸，尋僧歷寺經花龕。老僧還識舊顔面，憶我㵸茗知泉甘。今來仍似野人野，夙嗜不異貪人貪。羈蹤塵海付前夢，心醉雲壑差能堪。他時倘鼓涉江棹，叩關更擬來松菴。

恭和御製登城霞閣（董其昌題，俗名三義閣。）
塔勢凌霄漢，霞光照巷衢。一人臨道院，千慮重民劬。直上涵虚閣，如披無逸圖。雲山連百疊，飢饉念三吴。（漢高得天下，分會稽為吴郡，與吴興、丹陽為三吳。）已值年豐稔，猶聞衆龥呼。詔書頻振䘏，真覺后來蘇。

其二
高閣名三義，斯言出路衢。君臣重天澤，割據共艱劬。百戰從軍令，三分限地圖。匡扶藉諸葛，譎詐恨東吴。合食原非分，同袍更失呼。杜陵微意在，託夢與髯蘇。（三義閣之稱，君臣同坐，由兄弟之説誤之也。）

恭和御製遊寄暢園元韻
溪名得自五噫鴻，闢徑為園屈折通。松竹交陰山色外，亭臺倒影水光中。因仍祖業風華古，抒寫文心點綴工。人是第三泉第二，（味經司空係丙辰探花。）清虚如在廣寒宫。

恭和御製聽松庵竹罏煎茶疊舊作韻
汲取巖間第二泉，竹罏文火手親煎。色香自貴蒙山頂，時序從知穀雨前。蚓竅聽餘風送響，松濤瀉處鳥驚眠。寺僧攜出名人畫，披攬煙雲神理全。（九龍山人王紱畫竹罏煎茶卷。）

其二
御賞中泠第一泉，惠山茶具又重煎。聖人遊豫三霄上，天藻流傳六載前。（辛未巡狩，已有煎茶二詠。）從駕正逢紅雨落，歸田敢就白雲眠。卷中補入卷阿什，異代君臣歌詠全。（竹罏煎茶詩，明初人首唱。今上和之，書於卷端。）

恭和御製汲惠山泉烹竹爐歌疊舊作韻
九龍山泉天下聞，一水岐出方圓分。（惠山泉有方圓二池。）清能徹骨味不薄，鐵花以下難爲羣。明初老僧性孤癖，不辭水厄超根塵。以竹為爐代磁瓦，其制古質輕華文。後先諸老各題句，三百餘載流清芬。吾皇巡幸兩經此，僧攜小物雲堂陳。空門亦自念祖澤，水木原本情彌敦。冽泉貯彼古瓦鼎，活火添以枯松薪。啜餘清風生肘腋，品後靜念祛糺紛。盧仝七碗太多事，韋昭代酒何足云。敕幾清晏聊翫此，聖人秉正行微權。（叶。）命工製造準模式，竹爐大内今常存。金根再過跡已往，鸞牋疊詠詞逾新。羣工賡和齊斂手，瓦缶敢謂天家珍。帝庸作歌更念遠，海宇飢渴多窮人。

恭和御製駐蹕蘇州元韻
六載欣逢聖主巡，玉鑾重駐大川濱。無年乍轉豐登象，有識羣依怙恃親。風俗近華終少實，市廛疑富半憂貧。省方此日殷勤諭，望爾居民漸化淳。

恭和御製觀蘇城閭閻之盛不減昔年既以慰懷兼成是什元韻
從來造化有全功，歉歲旋看土穀豐。沴疫已消逢泰象，闠闤無恙慰宸衷。願占易卦水風井，不詠詩篇大小東。更望官胥毋浚削，要令元氣四方同。

恭和御製寒山千尺雪疊舊作韻
西山一路多名山，寒山忽見飛寒泉。寒泉一落勢千尺，誰從雲際探靈源。淙潺共訝有聲雪，是泉是雪難言詮。當年高人巧疏鑿，欲結後世巖中緣。聖人龍馭適經此，聽雪靜對清泠淵。沿緣更欲攬全勝，已窮幽壑攀重巒。作歌表明趙氏地，汶陽那許人爭田。（時有欲認作山主者。）留雪不放出谷去，有如處士藏山然。更聞點筆作畫貯高閣，樂山樂水聖人餘興時在煙雲間。

恭和御製遊華山元韻
龍池路瀠洄，沙水相掩映。尋山不厭迂，無須求捷徑。前行指僧寮，適此靜者性。松杉並蕭疏，岫嶺互綿亙。驚人石欲飛，穿竇泉疑迸。舍輿陟層級，賈勇等超乘。香臺靜堪登，竹閣虚可凭。萬境羅一心，何人共爭競。已輕形骸累，獨結煙霞興。欲覓青蓮花，更上青雲磴。僧言求入道，先使障礙淨。不化而自行，信有西方聖。儒墨雖異途，亦展中心敬。

恭和御製拈花寺元韻
鍾吾本仙山，亦建化人宇。一氣杳渺間，花宫在爾許。磵壑騰魚龍，背面分晴雨。苟非采樵夫，誰人遠探取。今皇歷磴級，乃造旃檀所。空中天花飛，雲外湖波吐。上有翁子臺，（朱買臣讀書臺。）妄自慕鄒魯。讀書雜功利，隕身竟何補。宸遊偶經過，箴戒聞天語。更上最高峯，（名箬帽峯。）曠懷黄鵠舉。

恭和御製鄧尉香雪海歌疊舊作韻
馬家之山舊名吾，巡幸二月清和初。（「仲春之月，時和氣清」，見平子《歸田賦》。謝詩「首夏猶清和」，言四月猶二月，故下句云「芳草亦未歇」也。後「四月清和雨乍晴」句相沿，誤用矣。）此間以花為衣食，號梅花國非虚誣。居民藝花順花性，調護陰惨歸陽舒。商丘昔年此泐石，（宋巡撫犖。）香雪海字存形模。清芬著人心沁腑，香氣數里猶縈紆。高高下下總晴雪，行人幾欲迷其途。香凝雪積匯疑海，有似江漢同爭趨。吾后敕幾暫閒暇，眺覽乃在勤民餘。送香别韻足靜挹，帶雪冷艷供清娛。花光雲影連五湖，（震澤亦名五湖。）浮天吞岸何差殊。聖藻作歌賞花海，羅浮村景無復需。微臣往時屢經此，邇來抱疾孤笻疏。今春從駕未登陟，帝許養靜同雲孤。北來諸臣拍手笑，笑我瑟縮真傖吴。他年入林臥香雪，願比種花之叟畊田夫。

恭和御製觀打魚歌元韻
魚蠻打魚為事業，鼓行向前不敢怯。君王之心天地仁，矢魚而觀豈所悦。挺叉設網環周遭，波心激浪羣魚跳。鱗鬐未烹神暗泣，鯤鵬那得同逍遙。四方觀者走相即，如從壁上觀項籍。紛紛沓沓聲讙呼，南山之南北山北。鋪陳魚具何人斯，帝命撤網生全之。仁民次第兼愛物，無須進諫勞臧僖。

恭和御製入浙江境元韻
仙仗徐看遠六門，眠蠶時節喜春温。乍過平望招商市，又近烏程賣酒村。序若雨暘生氣轉，民安耕鑿古風存。大家恩澤重重沛，孔僅無煩細校論。

恭和御製題煙雨樓元韻
從駕曾登煙雨樓，鴛湖仍向鏡中遊。六年勝地邀龍馭，兩處嘉名讓秀州。（處州、沔陽州皆有煙雨樓，此處獨勝。）漁唱夕陽聲自遠，雲停天末意俱留。君恩久許無拘繫，不愧江湖浩蕩鷗。

恭和御製題林逋詩帖真跡用卷中蘇軾書和靖林處士詩後元韻
千年長占孤山曲，梅樹繞山苔蘚綠。春風一夕湖上來，樹樹枝條綴寒玉。山人吐語摠冰雪，清氣泠然洗凡俗。舊跡留遺直至今，淋漓墨瀋堪旁燭。揮毫想見襟抱開，著紙驚看意態足。詩求神韻不賞詞，書貴鋒稜豈誇肉。天家珍此逾拱璧，書後佳篇並編錄。處士先成白雪吟，端明亦奏陽春曲。貞心共比嶺頭松，高節同標巖下竹。叢祠合祀兩名賢，庭砌補栽陶令菊。

恭和御製觀采茶作歌元韻
時逢穀雨茶婦喜，曉來忙把銀鈎理。大姑小姑連袂觀，茶歌遠近聲喧然。南高山麓龍井路，綠片金英生處處。世人同貴雨前茶，炒焙莫憚身勤劬。（叶。）雀舌鷹爪纖手挑，筐盛入市乘芳朝。羽林徐駈豹尾至，馬前拜舞呈金鑣。固知芹曝情非偽，能識聖人勤恤意。貢茶前史嗤蔡丁，至治當思味無味。

恭和御製岳武穆祠元韻
南渡君臣盡反常，小朝廷議總乖方。長城自壞讎難復，歲幣甘輸國不光。就義固應同抉目，披丹原弗惜屠腸。權姦三世同脩史，（秦檜及子熺、孫塤同脩國史、禁脩野史者。）遺臭誰令姓字芳。

恭和御製過靈隱至韜光元韻
雲向鷲峯起，松隨鳥道盤。半崖垂練帶，一路蔭明玕。霧重山花濕，林深鶴夢安。曉風迎御幄，拂拂動旌竿。

恭和御製過紫陽書院疊舊作韻
鹿洞有遺規，恪遵在良俊。表正影不偏，司教貴敬慎。剖璞分玉珉，擷芳判薋藺。耄年忝講席，宗風懼弗振。讓能得學者，允愜至尊訓。（檢討臣廖鴻章，御詩中許之。）幸學焕天文，明示祛悔吝。問道泝正傳，秉性識定分。名利苟縈懷，一罅開鉅釁。氣靜息九淵，志高翔千仞。勗哉體聖言，詣力庶日進。加以百千功，乘兹三五運。

恭和御製萬松山房元韻
罨畫煙嵐護磵房，萬松深處露清光。千巖秀氣到山聚，一塢風聲入檻涼。密密龍形齊露甲，層層針樣總垂芒。此間衣袂俱成緑，靜對幾難辨雨暘。

恭和御製登最高峯望江元韻
松濤滾滾兮長虬吟，石勢稜稜兮奇獸鬥。三山縹緲，低於一螺；五州微茫，小於一囿。盤盤磴道寧辭勞，漸覺所歷身逾高。寶華嶢嶢相拱峙，鍾阜隱隱如羅苞。襟江介之遠汜，對海門之迴潮。俯視不知深，橫瞻難計里。倒景移而沙明，驚濤拍而岸圮。緬忠武之戰功，（韓世忠。）致金人之遁矣。（金人開黄天蕩而遁，即山下相望數里。）天半倏忽來長風，噓吸萬象開心胸。江流倒卷勢起立，馮夷擊鼓聲𪔴𪔴。舳艫往來住戙楫，窟穴驚駭騰魚龍。翠旂陟處足遐眺，坐收絕景兹山中。山川曠蕩不足動宸慮，惟喜四郊麥畦雨霽宜耕農。

恭和御製秦淮歌元韻
江左消沉龍虎氣，方山斷後餘荒埭。至今妄想笑秦皇，疏鑿之功傳世世。溶溶一水通長淮，遠絡雉堞沿巖隈。澄波浩蕩赴江去，永免泛濫為民災。風流六代留陳跡，桃葉渡頭江令宅。朱門水木最清華，遙映青溪半篙碧。前朝形勝標鍾陵，岧嶤天塹開金城。高樓十四夾街市，蛾眉天際揚淸聲。繁華轉眼成虚擲，盛世民風返耕織。燈船鼓吹偶相聞，依約中秋與寒食。（前代四時皆有，今只中秋寒食。）遊豫無煩發浩倡，翠旗晴拂柳風涼。瞻雲一路歡童叟，但聽衢歌即樂方。

恭和御製石城歌元韻
石頭下瞰形勢利，半壁江山作東帝。水面樓船飛渡來，金陵忽見降旛出。宋齊迭篡誇戰爭，遠略襄漢包南荆。白符鳩憐道濟死，石城謠誚褚淵生。六朝宫闕依重巘，欱（當作歘）忽興亡孰稱善。前明定鼎旋遷移，燕子飛來驚瞥眼。山巉巉，水宛宛，撫今弔古何能免。萬堞周遭繞御舟，斜陽緩棹蓬壺晚。

恭和御製泛舟長江夕景元韻
大江晝靜波無風，丹樓紺宇搖晴空。迢迢吴楚望不極，金山翠湧江之中。聖人顧眄無不可，鳳艒疑從天上坐。巖邊戍堡略分明，洲畔玉沙遙瀢沲。此時日光方晚舂，魚尾百道明霞紅。焦巖如螺點青翠，海門一氣長天同。石簰相近蘭橈轉，隱隱江南黛痕淺。一片蒼煙是潤州，隔江燈火林中辨。

黃山遊草
擲鉢禪院
鉢盂峯下舊禪關，白石青林面面環。諸佛畫圖傳好手，先朝經卷鎮名山。（僧出明神宗賜《華嚴經》及仇英畫諸佛像傳看。）香臺散食禽齊下，竹柴開籠鶴自還。活水源頭流不盡，天教送客響潺湲。

台山遊草
嵊縣道中記一路所見
山作屏風樹作門，盤回細路傍雲根。霜林焰焰翻鴉舅，潠隴青青長稻孫。沙水渡邊還問渡，炊煙村外又逢村。松篁深處聞鐘磬，擬叩人天兩足尊。

新昌道中
青嬴烘斷暮雲橫，一路流泉送客行。眼底化工收不了，松林又起畫眉聲。

宿清涼寺
歸鳥投林候，尋煙到上方。台山中接引，（寺為台嶽接引處。）覺地此清涼。倦借石牀穩，饑添飯甕香。夜猿來就煖，知是避風霜。

質瞿上人欲參五臺不果相距數年矣以圖索題成長句付之
五臺炎月凝冰雪，欲往從之挈瓶鉢。心堅勢阻未果行，夢想曇鸞舊津筏。清淮數載又新昌，圖畫依然天一方。不到清涼神已接，此間心地足清涼。（五臺名清涼山，今上人住清涼寺。）

宿萬年寺（時海光上人遠出。）
八峯勢合沓，中結青蓮宇。誅茅東晉年，曇猷溯初祖。興寧至天禧，乘除亦已屢。前朝復中興，於今盛徒侶。觀空超人天，談經散花雨。我來亦齋宿，愛此道場古。解帶圍古松，攜筐擷香荰。雙澗遠汲將，九曲近酌取。（泉名。）頤神兼洗心，世諦除縷縷。所慳問法緣，未逢老尊者。（叶。）君出我轉留，誰賓復誰主。此義更須參，華嚴多活語。

石梁曇華亭有賈平章像雖傾萬斛泉不能洗山靈之辱也作二斷句嘲之
平章夙昔佞瞿曇，遺像於今共一龕。勸爾莫須驚怖甚，此間不是木棉庵。

其二
内官辱國建旌忠，（旌忠寺祀奄人王振。）先有平章祀碧峯。自是佛門多福量，任他荒穢總包容。

斷橋
石橋跨巔崖，中間兩分坼。瀑布從空飛，直下千餘尺。行人把古藤，下視失顔色。來往總難過，相望空脈脈。

過赤城
三面盤回見赤城，微風初散曉煙橫。山靈不忍輕離别，一路明霞送客行。

其二
建標雲際望中賖，遠映楓林共鬭華。卻笑興公空作賦，不曾親見赤城霞。

喜晤齊次風少宗伯
赤城已過訪雲林，蘿屋欣逢舊盍簪。賜藥養閒千載遇，對牀道故十年心。弟兄師友天倫樂，麯糵詩書道味深。明日清溪悵分手，河梁遊子憶高吟。

南巡詩
恭頌南巡詩三十章（謹序。）
欽惟皇上至仁法祖，大孝同天。讀《易》而著省方，頌《詩》而勤時邁。順億兆輿情之請，允督撫奏牘之陳。大沛絲綸，巡行江浙。循聖祖之舊典，奉太后之安輿。赦江南北連歲積逋，貸浙東西本年正供。當三春韶煦，發萬乘和鸞，先歷燕齊，遞經吴越，力崇節儉，毋煩驚擾閭閻；首重農田，勿許踐傷牟麥。入境則蜀岡邗水，月占二分；經行則鐵甕金山，江流六代。天平虎阜，一峯萬笏稱奇；鄧尉靈巖，香雪銀濤共繞。適浙而六橋三笠，賞花選佛名區；渡江而禹穴蘭亭，競秀爭流勝地。已而名城虎踞，钟阜龍蟠，緬宫闕於前朝，依稀金粉；謁園林於英主，蒼鬱松楸。白叟黃童，載道而瞻雲日；琳宫梵宇，稽首而祝慈寧。既民隱之諮諏，自天葩之揮灑。登臨憑弔，盡入歌吟；耕鑿蠶桑，悉歸陶冶。矧黃淮交會，決排疏㵸，尚勞睿算周詳；且部勒森嚴，龍虎鳥蛇，正賴聖謨指授。疇咨司牧，慶讓兼施；裒對敷天，德威遠播。此我后之一遊一豫，實下民之以助以休者也。臣迎鑾淮海之邦，從駕鵷鸞之末，蒙恩優渥，並德高深，長懷戀主悃忱，竊效康衢謠頌。敷陳斷句，略盡上平下平之音；參錯七言，不拘一東二冬之叙。
詔許巡方頒九重，蠲除逋賦慰三農。繼承聖祖勤民事，五色雲中下六龍。

其二
虔諏吉曜發鸞輿，日侍慈寧問起居。萬國懽心天下養，喜聽祝壽遍田廬。

其三
駕過燕齊又魯邦，民風漸見近敦庬。詔令司牧先寧靜，莫便驚他綠野尨。

其四
境入江南景物新，郊原又是一番春。柳梅各自舒顔色，也復欣欣待聖人。

其五
九曲驚濤是濁河，鳳舸南下水無波。君王顧盼揮新句，不唱宣房瓠子歌。

其六
去年下相被沉災，元氣摧殘尚未回。膏澤不妨重疊下，要令鳩鵠上春臺。

其七
迎駕黃河古岸邊，聖顏重睹已三年。殷勤天語垂清問，不減當時食與眠。

其八
君恩稠疊到山林，天樣高高海樣深。身似露葵慚小草，只存一點向陽心。

其九
一路長堤駐御舟，綠楊城郭古揚州。君王不重繁華景，只賞平山與選樓。

其十
江流如練靜波光，瓜步才過望杳茫。轉瞬風帆登彼岸，黿鼉不用駕為梁。

其十一
潤州形勝接滄溟，閲遍名山三點青。閑命内官窮乳竇，銅缾煮月試中泠。

其十二
九龍（山名。）遙望似眠蠶，第二名泉試往探。題罷竹罏前代卷，榮光千丈起茅庵。（惠山寺僧藏明初《竹罏煎茶詩》三卷，乞御筆題詠，上從其請。）

其十三
望亭過後雨瀟瀟，隨路耆童拜帝堯。聽罷吴儂岸旁語，郵籤早報萬年橋。

其十四
今年春月峭寒中，勒往梅花雨又風。此日齊開香雪海，果然天子即天公。

其十五
虎丘鄧尉與靈巖，男婦瞻雲從轡銜。歸去盡談天子聖，茅檐籬落語喃喃。

其十六
獻賦陳詩格律諧，豐貂文綺下天階。庬眉還有番番叟，掛得長生養老牌。

其十七
隨從鵷鸞共祝釐，主恩頒祿就閒時。更堅聖世眠雲意，賜和山居十首詩。

其十八
鴛鴦湖影碧灣環，幾日舟行桑柘間。御幄開餘蒼翠入，雲間遙指浙西山。

其十九
西子湖名花月區，中央臺殿似三壺。聖人更許民同樂，讌飲懽歌侶大酺。

其二十
紫陽峯頂石為梯，遠望濤頭雲影齊。聖世馮夷俱效順，不須强弩射潮低。

其二十一
令下旗翻繡甲明，進如江海止長城。我朝王業基威武，肯使行間馳五兵。

其二十二
齋心拜謁禹王陵，遊泳蘭亭興欲勝。道接夏廷安汝止，筆超禊帖又多能。

其二十三
於越回時春漲肥，朱方過後駕帆飛。中流安穩桃花水，直溯金陵燕子磯。

其二十四
臨幸南都萬姓瞻，六朝餘習在閭閻。秦淮河畔垂楊外，依舊人家上畫簾。

其二十五
勝代荒基蔓草寒，孝陵松柏尚丸丸。我皇展謁承前志，常使龍顔守内官。（明祖御容如龍，内官至今守之。）

其二十六
長干塔高高入雲，俯看江海氣氤氳。皇情宣暢揮長句，飛落天葩下界聞。

其二十七
行宫召試費推敲，濟濟羣才出草茅。看取卑栖斥鷃鳥，乘風飛上上林梢。

其二十八
高堰長堤束怒濤，天然（壩名。）開後漲滔滔。省方指示平成策，不許浮談廢舊勞。（天然壩開，不免以鄰為壑矣，詳見上諭。）

其二十九
仍渡黃河返翠華，喜看麥浪趁風斜。青沂處處安耕鑿，不種郊原五色花。

其三十
祖德能承奉厚坤，歸來告廟奏雲門。仁風孝治真千古，海寓人人頌至尊。

沈歸愚詩稿
春日招諸生（一作沈欽圻詩）
春風來融融，林花自為開。好鳥林間鳴，求友聲喈喈。我心適無事，觸物俱和諧。鳥尚求其羣，人豈無同儕。花下設杯酒，願與諸子偕。中心諒有得，各自抒我懷。元化本大公，何用分形骸。

示諸生（一作沈欽圻詩）
人生何所學，學貴以實勝。庸德苟有缺，何暇談性命。歸求有餘師，家政自操柄。舍近而騖遠，文華亦為病。古人已明言，先脩子弟行。

其二
子靜來鹿洞，宣講義利章。聽者幾涙下，陡然觸天良。兩途萬里隔，始分介毫芒。既分不復合，人鬼趨遑遑。幾微不自謹，終身恨難償。朱陸雖異同，同焉辨聖狂。學人慎分途，日夕嚴周防。

紀恩七言律敬次御製元韻
睿藻高深冠古今，小臣天末奉清音。曾將片壤涓流句，（春初進呈近詩一冊。）得授金和玉節吟。千載一時承聖澤，三椏五葉重人葠。從兹歲月皆君賜，奕世孫曾感寸心。

示書院諸生
塵羹土飯防困陋，牛鬼靈蛇亦險巇。情性正餘根柢厚，最無奇處自神奇。

其二
山長頻年職品評，諸君無忤性和平。衡量倘謬何妨摘，莫認頽齡是伏生。

讀韓文作（一作沈欽圻詩）
孟子既歿後，聖學日榛蕪。誰歟究終始，乃有董仲舒。正誼與明道，功利念掃除。天人既已明，尊王豈迂疏。譬如剝復交，日至陽回初。而何昌黎翁，孟後推相如。繼起數揚雄，所見惟文辭。一則工華縟，一則尚玄虚。準之鄒魯傳，毋乃徒區區。賢哲論難憑，吾將誰從乎。

北上草
恭和御製九老會詩元韻
九五聖人臣九老，君恩高厚那能酬。萬年慈壽齊山嶽，千載林居賜燕遊。位首獻平如遞引，交聯褒鄂若相求。從兹盛會連綿舉，海屋頻添不盡籌。

恭和御製靈巖雜詠疊韻
其一　館娃宫
天藻繪名山，讀者色軒舞。當年濃豔區，後作空門土。鑾輅駐於斯，仁風被蘅杜。疊韻賦吴宫，乘除感往古。

其二　琴臺
伯主豈韻人，調琴想當然。巉巖一片石，鐫名自何年。（上鐫「琴臺」二字。）高山憶巍峨，流水緬潺湲。鶴警和絃聲，松顛夜未眠。'

其三　響屧廊
脩廊架長虹，上與雲樓敞。媌娥弓足行，空際傳纖響。香豔竟安存，遺址空荆莽。時有白雲生，無心自還往。

其四　涵空閣
天水混為一，傑閣涵虚空。下垂九天雲，旁扇萬里風。羣峯見復潛，出沒疑遊龍。誰能寫此景，應思米南宫。

其五　日月井
上水下山蹇，日月開巖頂。空明倒來深，天光與雲影。終古貯清泠，時下轆轤綆。惠養而不窮，取象水風井。

其六　硯池
硯山開硯池，一水何泠泠。此泉不出山，永永涵空青。浮圖儼文筆，影臥波中橫。文人洗墨來，游魚勿相驚。

其七　采香徑
夷旦貯九天，咳唾落香露。宫女復采香，攜筐肌體素。衆香同一香，香散宫中霧。讎邦伺荒嬉，嘗膽無旦暮。

其八　翫花池
地非芙蓉城，景似丹霞谷。美人曉看花，海棠睡新足。俄然麋鹿游，唯見寒波淥。天章一洗之，日月同沐浴。

題秦芝軒瑞芝圖
由來三秀重芳蓀，漢殿齋房許並論。先後兩番同采摘，誰云芝草本無根。

陸訒齋歸田讀書圖
抛將手版獨窮經，孔思周情養性靈。寢食兩忘無厭倦，依然少歲一燈青。

其二
讀書忘卻髩毛侵，世味何如道味深。獨我歸田殊老誖，相牛經外不關心。

趙北口
燕南趙北路迢迢，一水空明浸碧漻。如夢如塵重過此，依稀記得十三橋。

又雪
從來雪等伴，又見下鵝毛。東北陰風疾，關山歸客勞。依稀存轍跡，彌漫失林皐。僕御無人色，衝寒念爾曹。

棲息
棲息郵亭暫當家，同羣僕馬混泥沙。自嘲底事忙歸去，不看唐花看雪花。

懷小淑
小淑追隨我，分張暫失依。燈花占有喜，雀噪祝當歸。變雅應成誦，霜毫可學揮。到家期不遠，為爾换新衣。

齊少宗伯息園用阮進士紫坪詩韻賦詩見贈依韻答之
同返征車碾玉塵，到淮同滯水之濱。自慚潦倒麄疏客，晤對嶔崎歷落人。舊雨追談已往事，（時敘試鴻博及同朝事。）新詩偷取未開春。前期迎駕重相合，約略蓉江桃李津。

其二
蓬池鳳采耀聯翩，息羽旋歸是散仙。共信左經而右史，比諸後伍與先偏。育才浙水全三樂，采藥台山易百年。弘獎風流來異地，阮咸應許得薪傳。（紫坪自淮之浙從學。）

近草
讀陶詩（一作沈欽圻詩）
薄身厚志者，六代有陶公。素秉西山節，還存東魯風。（陶詩能誦述孔子。）曠懷齊得喪，至樂一窮通。何事昭明選，徒求體格中。

讀杜詩（一作沈欽圻詩）
誰續詩三百，遙遙見此人。亂離身遍歷，忠愛性彌真。吐屬經千鍊，風華寓五倫。後來問途者，舍是恐迷津。

梅（一作沈欽圻詩）
冰霜磨鍊後，忽放幾枝新。獨立江山暮，能開天地春。自然空色相，誰與鬥精神。野客閑相對，如逢世外人。

沈歸愚詩補遺
序寶坻志寄懷洪明府
白下分張天各區，渠陽幾載綰銅符。鑿山省役衛子產，腰笏引舟何易於。耕稼共歡今有母，謳謠轉憶昔無襦。聞君修乘希良史，直筆同商山澤臞。

息舫課讀詩
湖水渺無極，白雲清有餘。南州足高尚，太古靜幽居。昔我靈巖隱，塵喧曾破除。以君能課讀，披卷愧難如。

闕題
玉室金堂有路通，樓船難任片帆風。細摹小李將軍筆，縹緲三壺一望中。

歸愚詩餘
瑶花慢　遊盤山
漁陽城北。一路風沙，滯行人笻屐。蒼山遠望，遮暮雲，舊是田盤棲佚。高風夙契，到明發、直躋崷翠。覽瀑泉、下繞松林，雲氣上縈禪室。　　經過舞劍臺邊，緬唐代勳臣，未曾湮忽。南塘憑弔，詩寄託、並寓破倭功伐。（戚繼光有《盤山詩》。）三層巔頂，見萬里、長城蟠屈。環中外，四海為家，共戴一人首出。

邁陂塘　黃鶴樓懷古
大江濱、龜峯迤邐，飛樓高建涯岸。凌空四面無邊際，江漢合流彌漫。循級上。恰望見、晴川傑閣標巍觀。天風噫氣。駭水怪上騰，奔濤起立，頓使兩目眩。　　江中墓，舊葬禰衡洲畔。（鸚鵡洲已汩於江。）曹瞞玩若蜓鼴。遞移黃祖戮狂生，亂世負才罹患。閑流眄。緬昔日、仙真跨鶴翔霄漢。秋空天半。計仙棗亭虚，盧生夢醒，（中有吕仙盧生像。）黃鶴可仍返。

步蟾宫　送劉繩遠
長安邸寓聯吟諷，恰相似、應劉沈宋。故園念動賦歸來，不及待、春風破凍。　　一杯千里離情重，復會合、好憑宵夢。前途若箇唱陽關，自有青山遠送。

百字令　遊黃山
已過潛口，又崎嶇确确，天都徐歷。試向硃砂泉水浴，漸入慈光香積。經斷凡橋，穿巢雲洞，深井探靈脈。文殊（院名。）高聳，梯空飛上危壁。　　明發雨後堆雲，平鋪黃海，八六峯難覓。雲散更攀千百丈，直造師林巔極。江海溟茫，匡廬隱見，一一收胸臆。匪夷思慮，未來那許知識。

江城子　十月朔華頂觀日月並行
庚午九月晦日，之台山華頂。寺僧謂明日可看日月並行。然有微雲即不見，山僧亦有遇不遇也。朔日四更盡，上絕頂，雲影淨，初見海天俱紅。頃之，月魄一痕徐上，如輪紅日旋踴，與魄相接，魄即掩。又頃之，雲上華頂。二日晨，雲霧漫空，對面不見人矣。奇景無心遇之，事亦偶然。
初冬朔日駐台山，四更闌，陟層巒。遊目遙空，雲淨海天寬。漸見紅光千百道，鋪水陸，徹坤乾。　　須臾殘魄上東偏，涌金丸，掩微弦。可知日月，合璧匪虚傳。倘遇雲遮無可見，偶然耳，亦天然。

滿江紅　岳武穆墓
嶺近棲霞，古邱隴、盡忠武穆。經百戰、併力朱仙，金酋降伏。孱主竄身甘納貢，賊臣賣國持鈞軸。小朝廷、空費十年功，罹荼毒。　　金牌召，軍民哭。万俟讞，風波獄。痛長城萬里，一朝傾覆。跨蹇西湖良將退，空棺絕塞荒皇辱。幸松楸、北向不生枝，忠貞木。

滿江紅　于忠肅墓
土木變生，議南遷、（徐珵議，後改名有貞。）于公揮斥。立景帝、社稷有君，練兵殺敵。秦檜款金羞獻納，叔申謀鄭同籌畫。料也先、無計敝中原，讐為德。　　故君返，一人力。奪門功，羣姦策。（有貞、石亨輩。）誣遣迎王子，喪元殘骼。熱血一腔剛正灑，墓田千古神靈赫。彼石徐、竄戮殠同遺，空殘賊。

賣花聲　學山園懷舊
婁水小林巒，谿壑迴環，閒攜笻屐暫遊盤。歌扇酒旗懷往事，前後悲歡。　　憑弔舊詞壇，曾駐鵷鸞，（唐東江選文於此。）文章聲價亦摧殘。王氏弇園寥落盡，更悵荒寒。（王元美弇園相近，今無可問矣。）

消息　秀野園懷舊
秀野閑園，亭臺花竹，佳名羣噪。韓孟雲龍，歐蘇師弟，遠近舟車到。詩酒泳陶，性情淪浹，彼此初無枘鑿。卅年來，黃金散盡，不移易、中心好。　　大雅云亡，高風難續，砌級漸滋蓬藋。甲乙丹黃，虞楊范揭，久矣停搜校。任氏西華，柳家周六，（柳州子名。）差自閑門卻掃。舊遊客，重來眺覽，嘅焉憑弔。

一剪梅　白堤花市
七里山塘傍水涯，紅艷家家，綠蔭家家。曲闌磁盎貯英華，宇内名花，海外名花。　　金童玉女買流霞，滿載輕車，分載香車。村農衣食此間賖，不種桑麻，須種桑麻。

百字令　石田翁墓
瀰漫湖水，認陽城紆折，石田翁墓。當日幽居名有竹，不願聲華流露。卜遁初爻，辭名卿薦，信煙霞眠寤。荆關董巨，從心豈獨趨步。　　老去色養慈親，偏延鄰姥，陪侍歡朝暮。八十哀親旋奄忽，分付子孫清素。犁雨鋤雲，藝菘剪韭，奕代勤農圃。遺安先澤，世人斯意難悟。

金縷曲　滄浪亭懷蘇子美
宵小讐君子，借祠神毫芒小失，中傷端揆。一網張羅無遺漏，吴下先羈子美。買屋宇、錢王舊地。亭築滄浪憑高望，睇遙山城外，浮空翠。攜妻子，住於此。　　紅蕖紫芰紛厓涘。石棋枰、往來白鷺，旋飛旋止。賦鵩也如長沙隕，文藻至今不死。笑李定、拱辰蟲蟻，後代亭荒經屢葺。緬清風、高節同蘭芷。章惇寓，有誰齒。（惇亦寓南園。）

摸魚子　石公山
洞庭西，好山無數，石公推擅靈秀。當年陟磴盤空上，萬象玲瓏奇搆。峯欲走，看風銜斷雲，老字天然皺。（皆山中奇景，而峭壁上皺成「老」字，名天然老。）山根通透，似蛇鬭蛟蟠，龍堂象窟，一一縱騰糅。　　移山石，短李輦歸津竇，（李紳遣牛僧孺。）翠巖漸次椎掊。汴京艮岳瑤臺續，朱勔逢迎遺臭。千載後，看霧滅煙消，勝地仍依舊。重來老叟，尋公姥傳聲，（有二高石，俗名石公、石姥，呼之似應。）月陂留影，讓我臥雲否。

采桑子　錢家磡觀杏花
米堆山畔錢家磡，杏樹成叢。開趁東風，色映湖流訝許同。　　賣花聲遠人難到，斷磵淙淙。曉霧濛濛，孤客閑行紅雨中。

玉闌干　張永夫墓
靈巖山下詩人墓，（「詩人墓」三字，逸民陳陽山青。）只剩弓餘數步。岫邊時有白雲來，晨昏向、荒堆擁護。　　何人澆酒羞蓀荰，憶生平，慣安清素。不須更唱鮑家詩，自家詩、空山韶濩。

宣清　元夕御園賜觀煙火
春月初盈，玉露初零，天家賜觀火樹。竪長竿、放出銀花，挂綵繩、垂將瑤圃。海上仙山，空中樓閣，佛門窣堵。又礟聲、震襄陽，驚飛鴉雀無數。　　時雅樂和鳴，羽林排列，紅雲環衛處。頒御膳飶椒，元宵粔籹，滿金盤，令與席羣工厭飫，熄鰲山、鼕鼕三鼓。聚班聯、齊齊拜舞。歸懷果餌，比割肉東方，遺細君、並邀恩遇。（此紀祝釐，時與讌。）

臨江仙　任城太白酒樓少陵南池
城上高樓賓主聚，謫仙意氣凌空。把杯便欲盪心胸。眼中窮汾濟，座右合雲龍。（孔巢父諸人。）　　城下南池勺水地，杜陵句奪天公。聲華渭北與江東。詞壇無鼎足，憑弔有吴儂。

百字令　玉泉觀魚
白雲生處，喜清淪泉水，潛涵靈脈。中有游魚千百箇，一任堂堂策策。或比鵝黃，或如嵐翠，自合稱金碧。天機活潑，從來不避生客。　　早晩得食齋廚，靜聽課誦，水畜通禪寂。江湖轉遜此安閒，佛地那容繒罭。堤畔拗花，塘邊走馬，何似觀魚適。更看鳶飛太空，真覺無跡。

柳梢青　冷泉亭
天水空明，寒泉一道，深潭奔赴。試問斯泉，何年冷起，那知年數。　　亭中靜坐觀心，覺此處、清泠他處。對面奇峯，既已飛來，幾時飛去。

金縷曲　七里瀧至釣臺懷古
已遠錢唐路，泛清溪紆餘屈曲，高峯迴互。七里波光青山映，迤邐釣臺徐赴。名利客、掉頭不顧。舊是客星逃名處，有梅家仙女，同情愫。（妻為梅福女。）野雲跡，冥鴻趣。　　九重徵召難留住，信巢由、牽牛洗耳，語非虚寓。天子故人尋常事，范史矜張鋪叙。三代下、一人獨寤，後有遺民臺上哭。（謝翱。）到沒身、臺畔堆邱墓。仰清節，逐高步。

解佩令　王崗齡園居
古楓江宅，小停雲館，又移徙、梅家橋左。手自鋤園，植海外、名花佳果。化石松，屈蟠磥砢。　　畫師文沈，詩師王孟，會精神、藝林稱可。喜讌嘉賓，每分付、河干留舸。白頭翁，座中惟我。

解佩令　家澹所蒼茫獨立圖
鐘張遺則，縱橫變化，破方板、時蹊消盡。老境工詩，筆蛟蛇、句求深韞。一家中，弟兄廉藺。（兄笠舫近多韻語。）　　不追温李，不追蘇陸，每心遊、浣花身分。獨立清陰，妙手寫、衣冠鬚鬢。恐難描，自然風韻。

解佩令　觀奕
松林水閣，丁丁聲響，看簾櫳、主賓相對。黑白平分，靖紛囂、精神交會。算周天，度歸局內。　　手握星辰，心分吴越，入深潭、逐蛟淵外。一着爭先，比勝敵、奪回疆界。斂空枰，苦心安在。

南鄉子　寄贈程在山
雲外結林亭，栖佚閑園忘名利。高望六浮湖半角，盈盈。客到常留共醉醒。　　閨閣靜而貞，禮聘名姝得寧（去。）馨。和就新詩呼檢點，卿卿。徐淑秦嘉並有聲。

增字漁家傲　江干聞笛
夜靜江干停短艓，玉兔騰空，驚起蛟虬蟄。無岸浮天星宿濕，聲鞺鞳，鄰舟笛又聽徐擫。　　五調八音凡幾疊，裂石穿雲，助以風蕭瑟。老我身閒同老衲，心寧貼，應知遷客神俱讋。（全用强韻。）

卜算子　盧生夢
仙枕付癡人，一枕（去。）邯鄲夢。貴賤榮哀頃刻間，已了平生夢。　　人世夢勞勞，夢裏誰知夢。不比盧生有醒時，只恐終身夢。

賣花聲　落花
不怪曉風顛，際晚春天，魂消黯澹夕陽前。以我離羣江畔客，送汝便娟。　　片片逐清川，餘艷迴旋，也同天上葬神仙。只恐明年榮又謝，依舊情牽。

臨江仙　秋柳
幾樹殘蟬聲未歇，疏枝搖落江濱。春初攀折送征人。於今無可折，張緒失風神。　　何處笛中吹樂府，多情遷客驚聞。漢南憔悴黯銷魂。老年尤易感，觸緒總蕭辰。

浣溪沙　茉莉
南粤瓊田冷艷枝，荼蘼已謝放遲遲，佛桑相對襯嬌姿。　　花市每珍全盛日，美人卻愛半開時，晚裝卸後有餘思。

浣溪沙　紅梅
姑射仙人冰雪肌，略施顏色暖春時，籬邊玉蝶臥橫枝。分綴孤山添遠韻，乍醒卯酒暈餘姿，羅虬那許比紅兒。

浣溪沙　蒓
秀野留賓煮紫蒓，季鷹風趣已因陳。（戊戌歲，秀野太史煮蒓讌客，越今丁亥已五十有一年矣。）清湘今又采湖濱。　　牽引越娃柔比髪，烹調吴豉滑沾唇，秋風歸棹竟誰人。

減蘭　素心蘭
國香稱祖，又有淸風超衆嫭。獨抱幽沈，色澤無從滓一心。　　太初質地，宛然上古人相遇。臭味和諧，忘象忘言了不猜。

殢人嬌　螢
名火清泠，韜光熠耀。入簾幕，輕身甚巧。坐衣覺潤，映書同爝。遇小扇頻揮，兒童戲嬲。　　繁雜天星，腐忘春草。無營戀，終無煩擾。人矜角勝，禍歸身蹈。愧微藐昆蟲，暗飛能照。

殢人嬌　蟬
抱葉身輕，吟風聲夐。噪槐柳，同羣和應。喧中轉寂，暑中偏凊。覺夕照移時，餘音猶賸。　　變化一時，遷移無定。唤窗下，午眠人醒。清宵飲露，空林息影。料漢殿貂冠，聞風知警。

采桑子　蠹魚
芸編知是君巢穴，未泳波流。難侶輕儵，乙字相逢恐是鈎。　　棲託字中誰識字，雖異蝤蛑。略近蚍蜉，白腹成仙有此不。（相傳蠹食三「仙」字可以成仙。）

蘇幕遮　張鐵橋畫
卧羅浮，（羅浮第一峯名鐵橋。）睎九野。點筆通靈，萬象歸爐冶。不願畫人惟畫馬，兼畫蒼鷹，神俊難追者。　　佩蒼龍，披褶袴。共見歌呼，起舞旗亭下。劍俠畫師君獨霸，莫認粗豪，世外遺民也。

臺城路　朱白民寫竹
白民胸有千竿竹，高懷對人揮灑。意在筆先，腕施空際，張素草書融會。雨露風晴，認與可流傳，仲昭嫡派。鳳躍龍騰，外間空作意顛怪。　　華（花。）山雲臥著述，有素書百卷，餘藝連綴。遊戲通靈，淋漓潑墨，肯使天機窒礙。廬山面目，苟身在山中，形神難繪。寫竹傳神，在竹枝以外。

清平樂　送春
年年春去，春向何方去。若個能尋春去路，分付暫時停住。　　行人戀戀餘春，不知春可懷人。想像春能意對，明年還汝東君。

風中柳　夏日
土潤霉蒸，曉起喜逢晴旭。小平池，風過起縠。燕忙鶯寂，梅黃菖綠。護吾廬，幾叢新竹。　　農插蒔，正值溝塍水足。步高阡，生機滿目。紗巾葛帔，浩歌鼓腹。共悠遊，太平清福。

柳梢青　久雨信宿外孫章光重齋
久雨沈冥，寓齋留滞，難赴林坰。日自藏紅，溪惟添白，山不能青。　　晝長閒坐空亭，聊檢點，茶經水經。倘停淫潦，便呼歸棹，一葉艎艇。

解佩令　家菽園之真州掌教
鼇峯粤秀，兩番山長，陶成了、幾多纓紱。今又維揚，放艇向、長江前發。睇遙青、真州一抹。　　到佛狸城，訪求文藻，柳屯田、清詞豔雪。既任傳經，應指點、鳶飛魚躍。自消停、曉風殘月。

解佩令　送同年許均寧歸里
十年吴苑，三番邑宰，（歴任長、元、吳三縣。）劑慈嚴、可蘇民瘼。解組投閑，大半為、觥觥嶽嶽。衆懸懸、共懷獨鶴。　　羈旅安安，去留綽綽，豈欣慕、累累若若。寂寂寥寥，歸去後、門堪羅雀。好探尋、孔顏真樂。

鵲橋仙　七夕
離多會少，情長宵短，雞唱便逢初八。天孫應許謝羲和，恰喜閏、初秋秋月。　　月淡星稀，癡童騃女，乞巧正當佳節。巧人因巧轉多愁，只合望、牽牛賜拙。

祝英臺近　范文正公書韓文公伯夷頌
昌黎文，文正筆，高仰伯夷節。色正芒寒，三者是三絕。一時題詠重重，晏（殊。）文（彥博。）富（弼。）蔡（襄。）徐遞及，伊川（程。）明哲。　　中分别，笑看遺臭秦詩，（檜有「韓范許論心」句。）秋壑為同列。（賈似道有題名。）黑白薰蕕，衆口議分割。不知直判忠姦，皎如明鏡，使觀者、凜然昭揭。

大江東去　即念奴嬌赤壁懷古
大江東去，是孫權舊壤，父兄英傑。年少周郎圖大計，曹操强兵輕發。千里舳艫，一江濤浪，烈火燒能絕。東南風驟，煞時灰燼煙滅。　　從此六郡精堅，鑄山煮海，北向堪撻伐。失計孫劉連轉戰，吴蜀難分優劣。末路稱臣，遞脩貢獻，甘備東藩列。仲謀豚犬，與景升兒同轍。（《詞綜》謂觀黃魯直書東坡此詞，與别本略有異同。此從《詞綜》本。）

解佩令　詠懷
聖人施澤，一同天眷，覺衰年、盡泯磊砢。日上安眠，問砌下、花開幾朵。夢醒餘、來經馺娑。　　不營内養，不求藥裹，抱微疴、易容痊可。年耄無朋，向緗篋、披尋偏夥。古之人、可能許我。

【附】沈德潛對聯一則：
種樹樂培佳子弟，擁書權拜小諸侯。（《近代名賢翰墨初輯二輯》。）