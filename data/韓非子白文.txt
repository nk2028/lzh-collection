韓非子卷第一
初見秦第一
臣聞：「不知而言，不智；知而不言，不忠。」爲人臣不忠，當死；言而不當，亦當死。雖然，臣願悉言所聞，唯大王裁其罪。
臣聞：天下陰燕陽魏，連荆固齊，收韓而成從，將西面以與强秦爲難。臣竊笑之。世有三亡，而天下得之，其此之謂乎！臣聞之曰：「以亂攻治者亡，以邪攻正者亡，以逆攻順者亡。」今天下之府庫不盈，囷倉空虚，悉其士民，張軍數十百萬，其頓首戴羽爲將軍斷死於前不至千人，皆以言死。白刃在前，斧鑕在後，而却走不能死也，非其士民不能死也，上不能故也。言賞則不與，言罰則不行，賞罰不信，故士民不死也。今秦出號令而行賞罰，有功無功相事也。出其父母懷衽之中，生未嘗見寇耳。聞戰，頓足徒裼，犯白刃，蹈鑪炭，斷死於前者皆是也。夫斷死與斷生者不同，而民爲之者，是貴奮死也。夫一人奮死可以對十，十可以對百，百可以對千，千可以對萬，萬可以尅天下矣。今秦地折長補短，方數千里，名師數十百萬。秦之號令賞罰，地形利害，天下莫若也。以此與天下，天下不足兼而有也。是故秦戰未嘗不尅，攻未嘗不取，所當未嘗不破，開地數千里，此其大功也。然而兵甲頓，士民病，蓄積索，田疇荒，囷倉虚，四鄰諸侯不服，霸王之名不成。此無異故，其謀臣皆不盡其忠也。
臣敢言之：往者齊南破荆，東破宋，西服秦，北破燕，中使韓、魏，土地廣而兵强，戰尅攻取，詔令天下。齊之清濟濁河，足以爲限；長城巨防，足以爲塞。齊，五戰之國也，一戰不尅而無齊。由此觀之，夫戰者，萬乘之存亡也。且臣聞之曰：「削株無遺根，無與禍鄰，禍乃不存。」秦與荆人戰，大破荆，襲郢，取洞庭、五渚、江南，荆王君臣亡走，東服於陳。當此時也，隨荆以兵，則荆可舉；荆可舉，則其民足貪也，地足利也，東以弱齊、燕，中以凌三晋。然則是一舉而霸王之名可成也，四鄰諸侯可朝也，而謀臣不爲，引軍而退，復與荆人爲和。令荆人得收亡國，聚散民，立社稷主，置宗廟，令率天下西面以與秦爲難。此固以失霸王之道一矣。天下又比周而軍華下，大王以詔破之，兵至梁郭下。圍梁數旬，則梁可拔；拔梁，則魏可舉；舉魏，則荆、趙之意絶；荆、趙之意絶，則趙危；趙危而荆狐疑；東以弱齊、燕，中以凌三晉。然則是一舉而霸王之名可成也，四鄰諸侯可朝也，而謀臣不爲，引軍而退，復與魏氏爲和，令魏氏反收亡國，聚散民，立社稷主，置宗廟，令率天下西面以與秦爲難。此固以失霸王之道二矣。前者穰侯之治秦也，用一國之兵而欲以成两國之功，是故兵終身暴露於外，士民疲病於内，霸王之名不成。此固以失霸王之道三矣。
趙氏，中央之國也，雜民所居也，其民輕而難用也。號令不治，賞罰不信，地形不便，下不能盡其民力。彼固亡國之形也，而不憂民萌，悉其士民軍於長平之下，以爭韓上黨，大王以詔破之，拔武安。當是時也，趙氏上下不相親也，貴賤不相信也。然則邯鄲不守。拔邯鄲，筦山東河間，引軍而去，西攻脩武，踰羊腸，降代、上黨。代三十六縣，上黨十七縣，不用一領甲，不苦一士民，此皆秦有也。代、上黨不戰而畢爲秦矣，東陽、河外不戰而畢反爲斉矣，中山、呼沲以北不戰而畢爲燕矣。然則是趙舉，趙舉則韓亡，韓亡則荆、魏不能獨立，荆、魏不能獨立，則是一舉而壞韓、蠹魏、挾荆，東以弱齊、燕，決白馬之口以沃魏氏，是一舉而三晉亡，從者敗也。大王垂拱以須之，天下編隨而服矣，霸王之名可成。而謀臣不爲，引軍而退，復與趙氏爲和。夫以大王之明，秦兵之强，弃霸王之業，地曾不可得，乃取欺於亡國，是謀臣之拙也。且夫趙當亡而不亡，秦當霸而不霸，天下固以量秦之謀臣一矣。乃復悉士卒以攻邯鄲，不能拔也，弃甲兵弩，戰竦而却，天下固已量秦力二矣。軍乃引而復，并於李下，大王又并軍而至，與戰不能尅之也，又不能反，軍罷而去，天下固量秦力三矣。内者量吾謀臣，外者極吾兵力。由是觀之，臣以爲天下之從，幾不難矣。内者，吾甲兵頓，士民病，蓄積索，田疇荒，囷倉虚；外者，天下皆比意甚固。願大王有以慮之也。
且臣聞之曰：「戰戰栗栗，日慎一日，苟慎其道，天下可有。」何以知其然也？昔者紂爲天子，將率天下甲兵百萬，左飲於淇溪，右飲於洹谿，淇水竭而洹水不流，以與周武王爲難。武王將素甲三千，戰一日，而破紂之國，禽其身，據其地而有其民，天下莫傷。知伯率三國之衆以攻趙襄主於晉陽，決水而灌之三月，城且拔矣，襄主鑽龜筮占兆，以視利害，何國可降。乃使其臣張孟談。於是乃潜行而出，反知伯之約，得兩國之衆，以攻知伯，禽其身，以復襄主之初。今秦地折長補短，方數千里，名師數十百萬。秦國之號令賞罰，地形利害，天下莫如也。以此與天下，可兼而有也。臣昧死願望見大王，言所以破天下之從，舉趙，亡韓，臣荆、魏，親齊、燕，以成霸王之名，朝四鄰諸侯之道。大王誠聽其說，一舉而天下之從不破，趙不舉，韓不亡，荆、魏不臣，齊、燕不親，霸王之名不成，四鄰諸侯不朝，大王斬臣以徇國，以爲王謀不忠者戒也。

存韓第二
韓事秦三十餘年，出則爲扞蔽，入則爲蓆薦。秦特出銳師取地而韓隨之，怨懸於天下，功歸於强秦。且夫韓入貢職，與郡縣無異也。今臣竊聞貴臣之計，舉兵將伐韓。夫趙氏聚士卒，養從徒，欲贅天下之兵，明秦不弱則諸侯必滅宗廟，欲西面行其意，非一日之計也。今釋趙之患，而攘内臣之韓，則天下明趙氏之計矣。
夫韓，小國也，而以應天下四擊，主辱臣苦，上下相與同憂久矣。脩守備，戒强敵，有畜積，築城池以守固。今伐韓，未可一年而滅，拔一城而退，則權輕於天下，天下摧我兵矣。韓叛，則魏應之，趙據齊以爲原，如此，則以韓、魏資趙假齊以固其從，而以與爭强，趙之福而秦之禍也。夫進而擊趙不能取，退而攻韓弗能拔，則陷銳之卒懃於野戰，負任之旅罷於内攻，則合羣苦弱以敵而共二萬乘，非所以亡韓之心也。均如貴臣之計，則秦必爲天下兵質矣。陛下雖以金石相弊，則兼天下之日未也。
今賤臣之愚計，使人使荆，重幣用事之臣，明趙之所以欺秦者；與魏質以安其心，從韓而伐趙，趙雖與齊爲一，不足患也。二國事畢，則韓可以移書定也。是我一舉二國有亡形，則荆、魏又必自服矣。故曰：「兵者，凶器也。」不可不審用也。以秦與趙敵衡，加以齊，今又背韓，而未有以堅荆、魏之心。夫一戰而不勝，則禍搆矣。計者，所以定事也，不可不察也。趙、秦强弱，在今年耳。且趙與諸侯陰謀久矣。夫一動而弱於諸侯，危事也；爲計而使諸侯有意我之心，至殆也。見二踈，非所以强於諸侯也。臣竊願陛下之幸熟圖之！攻伐而使從者間焉，不可悔也。
詔以韓客之所上書，書言韓子之未可舉，下臣斯。臣斯甚以爲不然。秦之有韓，若人之有腹心之病也，虚處則㤥然，若居濕地，著而不去，以極走，則發矣。夫韓雖臣於秦，未嘗不爲秦病，今若有卒報之事，韓不可信也。秦與趙爲難，荆蘇使齊，未知何如。以臣觀之，則齊、趙之交未必以荆蘇絶也；若不絶，是悉秦而應二萬乘也。夫韓不服秦之義而服於强也，今專於齊、趙，則韓必爲腹心之病而發矣。韓與荆有謀，諸侯應之，則秦必復見崤塞之患。
非之來也，未必不以其能存韓也爲重於韓也。辯說屬辭，飾非詐謀，以釣利於秦，而以韓利闚陛下。夫秦、韓之交親，則非重矣，此自便之計也。
臣視非之言，文其淫說靡辯，才甚。臣恐陛下淫非之辯而聽其盜心，因不詳察事情。今以臣愚議，秦發兵而未名所伐，則韓之用事者以事秦爲計矣。臣斯請往見韓王，使來入見，大王見，因内其身而勿遣，稍召其社稷之臣，以與韓人爲市，則韓可深割也。因令象武發東郡之卒，闚兵於境上而未名所之，則齊人懼而從蘇之計，是我兵未出而勁韓以威擒，强齊以義從矣。聞於諸侯也，趙氏破膽，荆人狐疑，必有忠計。荆人不動，魏不足患也，則諸侯可蠶食而盡，趙氏可得與敵矣。願陛下幸察愚臣之計，無忽。
秦遂遣斯使韓也。
李斯往詔韓王，未得見，因上書曰：「昔秦、韓勠力一意，以不相侵，天下莫敢犯，如此者數世矣。前時五諸侯嘗相與共伐韓，秦發兵以救之。韓居中國，地不能滿千里，而所以得與諸侯班位於天下，君臣相保者，以世世相教事秦之力也。先時五諸侯共伐秦，韓反與諸侯先爲鴈行以嚮秦軍於關下矣。諸侯兵困力極，無柰何，諸侯兵罷。杜倉相秦，起兵發將以報天下之怨而先攻荆。荆令尹患之，曰：『夫韓以秦爲不義，而與秦兄弟共苦天下。已又背秦，先爲鴈行以攻關。韓則居中國，展轉不可知。』天下共割韓上地十城以謝秦，解其兵。夫韓嘗一背秦而國迫地侵，兵弱至今，所以然者，聽姦臣之浮說，不權事實，故雖殺戮姦臣，不能使韓復强。
「今趙欲聚兵士，卒以秦爲事，使人來借道，言欲伐秦，其勢必先韓而後秦。且臣聞之：『脣亡則齒寒。』夫秦、韓不得無同憂，其形可見。魏欲發兵以攻韓，秦使人將使者於韓。今秦王使臣斯來而不得見，恐左右襲曩姦臣之計，使韓復有亡地之患。臣斯不得見，請歸報，秦韓之交必絶矣。斯之來使，以奉秦王之歡心，願效便計，豈陛下所以逆賤臣者邪？臣斯願得一見，前進道愚計，退就葅戮，願陛下有意焉。今殺臣於韓，則大王不足以强，若不聽臣之計，則禍必搆矣。秦發兵不留行，而韓之社稷憂矣。臣斯暴身於韓之市，則雖欲察賤臣愚忠之計，不可得已。邊鄙殘，國固守，鼓鐸之聲於耳，而乃用臣斯之計，晩矣。且夫韓之兵於天下可知也，今又背强秦。夫弃城而敗軍，則反掖之寇必襲城矣。城盡則聚散，聚散則無軍矣。城固守，則秦必興兵而圍王一都，道不通，則難必謀，其勢不救，左右計之者不用。願陛下熟圖之。若臣斯之所言有不應事實者，願大王幸使得畢辭於前，乃就吏誅不晩也。秦王飲食不甘，遊觀不樂，意專在圖趙，使臣斯來言，願得身見，因急與陛下有計也。今使臣不通，則韓之信未可知也。夫秦必釋趙之患而移兵於韓，願陛下幸復察圖之，而賜臣報決。」

難言第三
臣非非難言也，所以難言者，言順比滑澤，洋洋纚纚然，則見以爲華而不實；敦祗恭厚，鯁固慎完，則見以爲掘而不倫；多言繁稱，連類比物，則見以爲虚而無用；㹅微說約，徑省而不飾，則見以爲劌而不辯；激急親近，探知人情，則見以爲譖而不讓；閎大廣博，妙遠不測，則見以爲夸而無用；家計小談，以具數言，則見以爲陋；言而近世，辭不悖逆，則見以爲貪生而諛上；言而遠俗，詭躁人間，則見以爲誕；捷敏辯給，繁於文采，則見以爲史；殊釋文學，以質信言，則見以爲鄙；時稱詩書，道法往古，則見以爲誦。此臣非之所以難言而重患也。
故度量雖正，未必聽也；義理雖全，未必用也。大王若以此不信，則小者以爲毁訾誹謗，大者患禍災害死亡及其身。故子胥善謀而吳戮之，仲尼善說而匡圍之，管夷吾實賢而魯囚之。故此三大夫豈不賢哉？而三君不明也。上古有湯，至聖也；伊尹，至智也。夫至智說至聖，然且七十說而不受；身執鼎爼爲庖宰，昵近習親，而湯乃僅知其賢而用之。故曰：以至智說至聖，未必至而見受，伊尹說湯是也；以智說愚必不聽，文王說紂是也。故文王說紂而紂囚之；翼侯炙；鬼侯腊；比干剖心；梅伯醢；夷吾束縛；而曹羈奔陳；伯里子道乞；傅說轉鬻；孫子臏脚於魏；吳起抆泣於岸門，痛西河之爲秦，卒枝解於楚；公叔痤言國器反爲悖，公孫鞅奔秦；關龍逄斬；萇弘分胣；尹子穽於棘；司馬子期死而浮於江；田明辜射；宓子賤、西門豹不鬬而死人手；董安于死而陳於市；宰予不免於田常；范雎折脅於魏。此十數人者，皆世之仁賢忠良有道術之士也，不幸而遇悖亂闇惑之主而死。然則雖賢聖不能逃死亡避戮辱者，何也？則愚者難說也，故君子難言也。且至言忤於耳而倒於心，非賢聖莫能聽，願大王熟察之也。

愛臣第四
愛臣太親，必危其身；人臣太貴，必易主位；主妾無等，必危嫡子；兄弟不服，必危社稷。臣聞千乘之君無備，必有百乘之臣在其側，以徙其民而傾其國；萬乘之君無備，必有千乘之家在其側，以徙其威而傾其國。是以姦臣蕃息，主道衰亡。是故諸侯之博大，天子之害也；羣臣之太富，君主之敗也。將相之管主而隆家，此君人者所外也。萬物莫如身之至貴也，位之至尊也，主威之重，主勢之隆也。此四美者，不求諸外，不請於人，議之而得之矣。故曰：人主不能用其富，則終於外也。此君人者之所識也。
昔者紂之亡，周之卑，皆從諸侯之博大也；晉之分也，齊之奪也，皆以羣臣之太富也。夫燕、宋之所以弑其君者，皆此類也。故上比之殷、周，中比之燕、宋，莫不從此術也。是故明君之蓄其臣也，盡之以法，質之以備。故不赦死，不宥刑，赦死宥刑，是謂威淫。社稷將危，國家偏威。是故大臣之禄雖大，不得藉威城市；黨與雖衆，不得臣士卒。故人臣處國無私朝，居軍無私交，其府庫不得私貸於家。此明君之所以禁其邪。是故不得四從，不載奇兵；非傳非遽，載奇兵革，罪死不赦。此明君之所以備不虞者也。

主道第五
道者，萬物之始，是非之紀也。是以明君守始以知萬物之源，治紀以知善敗之端。故虚静以待，令名自命也，令事自定也。虚則知實之情，靜則知動者正。有言者自爲名，有事者自爲形，形名參同，君乃無事焉，歸之其情。故曰：君無見其所欲，君見其所欲，臣自將雕琢；君無見其意，君見其意，臣將自表異。故曰：去好去惡，臣乃見素；去舊去智，臣乃自備。故有智而不以慮，使萬物知其處；有賢而不以行，觀臣下之所因；有勇而不以怒，使羣臣盡其武。是故去智而有明，去賢而有功，去勇而有强。羣臣守職，百官有常，因能而使之，是謂習常。故曰：寂乎其無位而處，漻乎莫得其所。明君無爲於上，羣臣竦懼乎下。明君之道，使智者盡其慮，而君因以断事，故君不窮於智；賢者勑其材，君因而任之，故君不窮於能；有功則君有其賢，有過則臣任其罪，故君不窮於名。是故不賢而爲賢者師，不智而爲智者正。臣有其勞，君有其成功，此之謂賢主之經也。
道在不可見，用在不可知；虚靜無事，以闇見疵。見而不見，聞而不聞，知而不知。知其言以往，勿變勿更，以參合閱焉。官有一人，勿令通言，則萬物皆盡。函掩其跡，匿其端，下不能原；去其智，絶其能，下不能意。保吾所以往而稽同之，謹執其柄而固握之。絶其望，破其意，毋使人欲之。不謹其閉，不固其門，虎乃將存。不慎其事，不掩其情，賊乃將生。弑其主，代其所，人莫不與，故謂之虎。處其主之側爲姦臣，聞其主之忒，故謂之賊。散其黨，收其餘，閉其門，奪其輔，國乃無虎。大不可量，深不可測，同合刑名，審驗法式，擅爲者誅，國乃無賊。是故人主有五壅：臣閉其主曰壅，臣制財利曰壅，臣擅行令曰壅，臣得行義曰壅，臣得樹人曰壅。臣閉其主，則主失位；臣制財利，則主失德；臣擅行令，則主失制；臣得行義，則主失明；臣得樹人，則主失黨。此人主之所以獨擅也，非人臣之所以得操也。
人主之道，靜退以爲寶。不自操事而知拙與巧，不自計慮而知福與咎。是以不言而善應，不約而善增。言已應，則執其契；事已增，則操其符。符契之所合，賞罰之所生也。故羣臣陳其言，君以其言授其事，事以責其功。功當其事，事當其言，則賞；功不當其事，事不當其言，則誅。明君之道，臣不得陳言而不當。是故明君之行賞也，曖乎如時雨，百姓利其澤；其行罰也，畏乎如雷霆，神聖不能解也。故明君無偷賞，無赦罰。賞偷，則功臣墯其業；赦罰，則姦臣易爲非。是故誠有功，則雖䟽賤必賞；誠有過，則雖近愛必誅。䟽賤必賞，近愛必誅，則䟽賤者不怠，而近愛者不驕也。

韓非子卷第二
有度第六
國無常强，無常弱。奉法者强，則國强；奉法者弱，則國弱。荆莊王并國二十六，開地三千里；莊王之氓社稷也，而荆以亡。齊桓公并國三十，啓地三千里；桓公之氓社稷也，而齊以亡。燕襄王以河爲境，以薊爲國，襲涿、方城，殘齊，平中山，有燕者重，無燕者輕；襄王之氓社稷也，而燕以亡。魏安釐王攻燕救趙，取地河東；攻盡陶、魏之地；加兵於齊，私平陸之都；攻韓拔管，勝於淇下；睢陽之事，荆軍老而走；蔡、召陵之事，荆軍破；兵四布於天下，威行於冠帶之國；安釐王死而魏以亡。故有荆莊、齊桓，則荆、齊可以霸；有燕襄、魏安釐，則燕、魏可以强。今皆亡國者，其羣臣官吏皆務所以亂而不務所以治也。其國亂弱矣，又皆釋國法而私其外，則是負薪而救火也，亂弱甚矣！
故當今之時，能去私曲就公法者，民安而國治；能去私行行公法者，則兵强而敵弱。故審得失有法度之制者，加以羣臣之上，則主不可欺以詐僞；審得失有權衡之稱者，以聽遠事，則主不可欺以天下之輕重。今若以譽進能，則臣離上而下比周；若以黨舉官，則民務交而不求用於法。故官之失能者其國亂。以譽爲賞，以毁爲罰也，則好賞惡罰之人，釋公行，行私術，比周以相爲也。忘主外交，以進其與，則其下所以爲上者薄矣。交衆、與多，外内朋黨，雖有大過，其蔽多矣。故忠臣危死於非罪，姦邪之臣安利於無功。忠臣之所以危死而不以其罪，則良臣伏矣；姦邪之臣安利不以功，則姦臣進矣：此亡之本也。若是，則羣臣廢法而行私重，輕公法矣。數至能人之門，不壹至主之廷；百慮私家之便，不壹圖主之國。屬數雖多，非所以尊君也；百官雖具，非所以任國也。然則主有人主之名，而實託於羣臣之家也。故臣曰：「亡國之廷無人焉。廷無人者，非朝廷之衰也。家務相益，不務厚國；大臣務相尊，而不務尊君；小臣奉禄養交，不以官爲事。此其所以然者，由主之不上断於法，而信下爲之也。故明主使法擇人，不自舉也；使法量功，不自度也。能者不可弊，敗者不可飾，譽者不能進，非者弗能退，則君臣之間明辯而易治，故主讎法則可也。
賢者之爲人臣，北面委質，無有二心。朝廷不敢辭賤，軍旅不敢辭難；順上之爲，從主之法，虚心以待令，而無是非也。故有口不以私言，有目不以私視，而上盡制之。爲人臣者，譬之若手，上以脩頭，下以脩足；清暖寒熱，不得不救；鏌鋣傅體，不敢弗搏。無私賢哲之臣，無私事能之士。故民不越鄉而交，無百里之慼。貴賤不相踰，愚智提衡而立，治之至也。今夫輕爵禄，易去亡，以擇其主，臣不謂廉。詐說逆法，倍主强諫，臣不謂忠。行惠施利，收下爲名，臣不謂仁。離俗隱居，而以詐非上，臣不謂義。外使諸侯，内耗其國，伺其危嶮之陂，以恐其主曰：「交非我不親，怨非我不解。」而主乃信之，以國聽之，卑主之名以顯其身，毁國之厚以利其家，臣不謂智。此數物者，險世之說也，而先王之法所簡也。先王之法曰：「臣毋或作威，毋或作利，從王之指；無或作惡，從王之路。」古者世治之民，奉公法，廢私術，專意一行，具以待任。
夫爲人主而身察百官，則日不足，力不給。且上用目，則下飾觀；上用耳，則下飾聲；上用慮，則下繁辭。先王以三者爲不足，故舍己能而因法數，審賞罰。先王之所守要，故法省而不侵。獨制四海之内，聰智不得用其詐，險躁不得關其佞，姦邪無所依。遠在千里外，不敢易其辭；勢在郎中，不敢蔽善飾非；朝廷羣下，直湊單微，不敢相踰越。故治不足而日有餘，上之任勢使然也。
夫人臣之侵其主也，如地形焉，即漸以往，使人主失端，東西易面而不自知。故先王立司南以端朝夕。故明主使其羣臣不遊意於法之外，不爲惠於法之内，動無非法。峻法，所以禁過外私也；嚴刑，所以遂令懲下也。威不貳錯，制不共門。威、制共，則衆邪彰矣；法不信，則君行危矣；刑不斷，則邪不勝矣。故曰：巧匠目意中繩，然必先以規矩爲度；上智捷舉中事，必以先王之法爲比。故繩直而枉木斵，凖夷而高科削，權衡縣而重益輕，斗石設而多益少。故以法治國，舉措而已矣。法不阿貴，繩不撓曲。法之所加，智者弗能辭，勇者弗敢爭。刑過不避大臣，賞善不遺匹夫。故矯上之失，詰下之邪，治亂決繆，絀羡齊非，一民之軌，莫如法。厲官威民，退淫殆，止詐僞，莫如刑。刑重，則不敢以貴易賤；法審，則上尊而不侵。上尊而不侵，則主强而守要，故先王貴之而傳之。人主釋法用私，則上下不别矣。

二柄第七
明主之所導制其臣者，二柄而已矣。二柄者，刑德也。何謂刑德？曰：殺戮之謂刑，慶賞之謂德。爲人臣者畏誅罰而利慶賞，故人主自用其刑德，則羣臣畏其威而歸其利矣。故世之姦臣則不然，所惡，則能得之其主而罪之；所愛，則能得之其主而賞之。今人主非使賞罰之威利出於己也，聽其臣而行其賞罰，則一國之人皆畏其臣而易其君，歸其臣而去其君矣。此人主失刑德之患也。夫虎之所以能服狗者，爪牙也，使虎釋其爪牙而使狗用之，則虎反服於狗矣。人主者，以刑德制臣者也，今君人者釋其刑德而使臣用之，則君反制於臣矣。故田常上請爵禄而行之羣臣，下大斗斛而施於百姓，此簡公失德而田常用之也，故簡公見弑。子罕謂宋君曰：「夫慶賞賜予者，民之所喜也，君自行之；殺戮刑罰者，民之所惡也，臣請當之。」於是宋君失刑而子罕用之。故宋君見劫。田常徒用德而簡公弑，子罕徒用刑而宋君劫。故今世爲人臣者兼刑德而用之，則是世主之危甚於簡公、宋君也。故劫殺擁蔽之主，兼失刑德而使臣用之，而不危亡者，則未嘗有也。
人主將欲禁姦，則審合刑名；刑名者，言與事也。爲人臣者陳而言，君以其言授之事，專以其事責其功。功當其事，事當其言，則賞；功不當其事，事不當其言，則罰。故羣臣其言大而功小者則罰，非罰小功也，罰功不當名也；羣臣其言小而功大者亦罰，非不說於大功也，以爲不當名也害甚於有大功，故罰。昔者韓昭侯醉而寢，典冠者見君之寒也，故加衣於君之上，覺寢而說，問左右曰：「誰加衣者？」左右對曰：「典冠。」君因兼罪典衣與典冠。其罪典衣，以爲失其事也；其罪典冠，以爲越其職也。非不惡寒也，以爲侵官之害甚於寒。故明主之畜臣，臣不得越官而有功，不得陳言而不當。越官則死，不當則罪。守業其官，所言者貞也，則羣臣不得朋黨相爲矣。
人主有二患：任賢，則臣將乘於賢以劫其君；妄舉，則事沮不勝。故人主好賢，則羣臣飾行以要君欲，則是羣臣之情不效；羣臣之情不效，則人主無以異其臣矣。故越王好勇而民多輕死；楚靈王好細腰而國中多餓人；齊桓公妬而好内，故竪刁自宫以治内；桓公好味，易牙蒸其子首而進之；燕子噲好賢，故子之明不受國。故君見惡，則羣臣匿端；君見好，則羣臣誣能。人主欲見，則羣臣之情態得其資矣。故子之託於賢以奪其君者也，竪刁、易牙因君之欲以侵其君者也。其卒，子噲以亂死，桓公蟲流出户而不葬。此其故何也？人君以情借臣之患也。人臣之情非必能愛其君也，爲重利之故也。今人主不掩其情，不匿其端，而使人臣有緣以侵其主，則羣臣爲子之、田常不難矣。故曰：「去好去惡，羣臣見素。」羣臣見素，則大君不蔽矣。

揚權第八
天有大命，人有大命。夫香美脆味，厚酒肥肉，甘口而疾形；曼理皓齒，說情而捐精。故去甚去泰，身乃無害。權不欲見，素無爲也。事在四方，要在中央。聖人執要，四方來效。虚而待之，彼自以之。四海既藏，道陰見陽。左右既立，開門而當。勿變勿易，與二俱行。行之不已，是謂履理也。
夫物者有所宜，材者有所施，各處其宜，故上無爲。使雞司夜，令狸執鼠，皆用其能，上乃無事。上有所長，事乃不方。矜而好能，下之所欺；辯惠好生，下因其材。上下易用，國故不治。
用一之道，以名爲首。名正物定，名倚物徙。故聖人執一以靜，使名自命，令事自定。不見其采，下故素正。因而任之，使自事之；因其事而，彼將自舉之；正與處之，使皆自定之。上以名舉之，不知其名，復脩其形。形名參同，用其所生。二者誠信，下乃貢情。
謹脩所事，待命於天。毋失其要，乃爲聖人。聖人之道，去智與巧。智巧不去，難以爲常。民人用之，其身多殃；主上用之，其國危亡。因天之道，反形之理，督參鞠之，終則有始。虚以靜後，未嘗用己。凡上之患，必同其端；信而勿同，萬民一從。
夫道者，弘大而無形；德者，覈理而普至。至於羣生，斟酌用之，萬物皆盛，而不與其寧。道者，下周於事，因稽而命，與時生死。參名異事，通一同情。故曰：道不同於萬物，德不同於陰陽，衡不同於輕重，繩不同於出入，和不同於燥濕，君不同於羣臣。凡此六者，道之出也。道無雙，故曰一。是故明君貴獨道之容。君臣不同道，下以名禱。君操其名，臣效其形，形名參同，上下和調也。
凡聽之道，以其所出，反以爲之入。故審名以定位，明分以辯類。聽言之道，溶若甚醉。脣乎齒乎，吾不爲始乎；齒乎脣乎，愈惽惽乎。彼自離之，吾因以知之；是非輻湊，上不與構。虚靜無爲，道之情也；叄伍比物，事之形也。叄之以比物，伍之以合虚。根幹不革，則動泄不失矣。動之溶之，無爲而攻之。喜之則多事，惡之則生怨。故去喜去惡，虚心以爲道舍。上不與共之，民乃寵之；上不與義之，使獨爲之。上固閉内扃，從室視庭，咫尺已具，皆之其處。以賞者賞，以刑者刑，因其所爲，各以自成。善惡必及，孰敢不信？規矩既設，三隅乃列。
主上不神，下將有因；其事不當，下考其常。若天若地，是謂累解；若地若天，孰踈孰親？能象天地，是謂聖人。欲治其内，置而勿親；欲治其外，官置一人；不使自恣，安得移并？大臣之門，唯恐多人。凡治之極，下不能得。周合刑名，民乃守職；去此更求，是謂大惑。猾民愈衆，姦邪滿側。故曰：毋富人而貸焉，毋貴人而逼焉，毋專信一人而失其都國焉。腓大於股，難以趣走。主失其神，虎隨其後。主上不知，虎將爲狗。主不蚤止，狗益無已。虎成其羣，以弑其母。爲主而無臣，奚國之有？主施其法，大虎將怯；主施其刑，大虎自寧。法刑苟信，虎化爲人，復反其真。
欲爲其國，必伐其聚；不伐其聚，彼將聚衆。欲爲其地，必適其賜；不適其賜，亂人求益。彼求我予，假仇人斧；假之不可，彼將用之以伐我。黃帝有言曰：「上下一日百戰。」下匿其私，用試其上；上操度量，以割其下。故度量之立，主之寶也；黨與之具，臣之寶也。臣之所不弑其君者，黨與不具也。故上失扶寸，下得尋常。有國之君，不大其都；有道之臣，不貴其家。有道之君，不貴其臣；貴之富之，彼將代之。備危恐殆，急置太子，禍乃無從起。内索出圉，必身自執其度量。厚者虧之，薄者靡之。虧靡有量，毋使民比周，同欺其上。虧之若月，靡之若熱。簡令謹誅，必盡其罰。
毋㢮而弓，一棲兩雄。一棲兩雄，其鬬㘖㘖。犲狼在牢，其羊不繁。一家二貴，事乃無功。夫妻持政，子無適從。
爲人君者，數披其木，毋使木枝扶踈；木枝扶踈，將塞公閭，私門將實，公庭將虚，主將壅圉。數披其木，無使木枝外拒，木枝外拒，將逼主處。數披其木，毋使枝大本小；枝大本小，將不勝春風；不勝春風，枝將害心。公子既衆，宗室憂唫。止之之道，數披其木，毋使枝茂。木數披，黨與乃離。掘其根本，木乃不神。填其洶淵，毋使水清。探其懷，奪之威。主上用之，若電若雷。

八姦第九
凡人臣之所道成姦者有八術：一曰在同牀。何謂同牀？曰：貴夫人，愛孺子，便僻好色，此人主之所惑也。託於燕處之虞，乘醉飽之時，而求其所欲，此必聽之術也。爲人臣者内事之以金玉，使惑其主，此之謂「同牀」。二曰在旁。何謂在旁？曰：優笑侏儒，左右近習，此人主未命而唯唯，未使而諾諾，先意承旨，觀貌察色以先主心者也。此皆俱進俱退，皆應皆對，一辭同軌以移主心者也。爲人臣者内事之以金玉玩好，外爲之行不法，使之化其主，此之謂「在旁」。三曰父兄。何謂父兄？曰：側室公子，人主之所親愛也；大臣廷吏，人主之所與度計也。此皆盡力畢議，人主之所必聽也。爲人臣者事公子側室以音聲子女，收大臣廷吏以辭言，處約言事，事成則進爵益禄，以勸其心，使犯其主，此之謂「父兄」。四曰養殃。何謂養殃？曰：人主樂美宫室臺池，好飾子女狗馬以娛其心，此人主之殃也。爲人臣者盡民力以美宫室臺池，重賦斂以飾子女狗馬，以娛其主而亂其心，從其所欲，而樹私利其間，此謂「養殃」。五曰民萌。何謂民萌？曰：爲人臣者散公財以說民人，行小惠以取百姓，使朝廷市井皆勸譽己，以塞其主而成其所欲，此之謂「民萌」。六曰流行。何謂流行？曰：人主者，固壅其言談，希於聽論議，易移以辯說。爲人臣者求諸侯之辯士，養國中之能說者，使之以語其私。爲巧文之言，流行之辭，示之以利勢，懼之以患害，施屬虚辭以壞其主，此之謂「流行」。七曰威强。何謂威强？曰：君人者，以羣臣百姓爲威强者也。羣臣百姓之所善，則君善之；非羣臣百姓之所善，則君不善之。爲人臣者，聚帶劒之客，養必死之士，以彰其威，明爲己者必利，不爲己者必死，以恐其羣臣百姓而行其私，此之謂「威强」。八曰四方。何謂四方？曰：君人者，國小則事大國，兵弱則畏强兵。大國之所索，小國必聽；强兵之所加，弱兵必服。爲人臣者，重賦斂，盡府庫，虚其國以事大國，而用其威求誘其君；甚者舉兵以聚邊境而制斂於内，薄者數内大使以震其君，使之恐懼，此之謂「四方」。凡此八者，人臣之所以道成姦，世主所以壅劫，失其所有也，不可不察焉。
明君之於内也，娛其色而不行其謁，不使私請。其於左右也，使其身必責其言，不使益辭。其於父兄大臣也，聽其言也必使以罰任於後，不令妄舉。其於觀樂玩好也，必令之有所出，不使擅進擅退，不使羣臣虞其意。其於德施也，縱禁財，發墳倉，利於民者，必出於君，不使人臣私其德。其於說議也，稱譽者所善，毁疵者所惡，必實其能，察其過，不使羣臣相爲語。其於勇力之士也，軍旅之功無踰賞，邑鬭之勇無赦罪，不使羣臣行私財。其於諸侯之求索也，法則聽之，不法則距之。所謂亡君者，非莫有其國也，而有之者皆非己有也。令臣以外爲制於内，則是君人者亡也。聽大國爲救亡也，而亡亟於不聽，故不聽。羣臣知不聽，則不外諸侯；諸侯知不聽，則不受臣之誣其君矣。
明主之爲官職爵禄也，所以進賢材勸有功也。故曰：賢材者處厚禄，任大官；功大者有尊爵，受重賞。官賢者量其能，賦禄者稱其功。是以賢者不誣能以事其主，有功者樂進其業，故事成功立。今則不然，不課賢不肖，不論有功勞，用諸侯之重，聽左右之謁，父兄大臣上請爵禄於上，而下賣之以收財利及以樹私黨。故財利多者買官以爲貴，有左右之交者請謁以成重。功勞之臣不論，官職之遷失謬。是以吏偷官而外交，弃事而親財。是以賢者懈怠而不勸，有功者隳而簡其業，此亡國之風也。

韓非子卷第三
十過第十
十過：一曰行小忠，則大忠之賊也。二曰顧小利，則大利之殘也。三曰行僻自用，無禮諸侯，則亡身之至也。四曰不務聽治而好五音，則窮身之事也。五曰貪愎喜利，則滅國殺身之本也。六曰耽於女樂，不顧國政，則亡國之禍也。七曰離内遠遊而忽於諫士，則危身之道也。八曰過而不聽於忠臣，而獨行其意，則滅高名爲人笑之始也。九曰内不量力，外恃諸侯，則削國之患也。十曰國小無禮，不用諫臣，則絶世之勢也。
奚謂小忠？昔者楚共王與晉厲公戰於鄢陵，楚師敗，而共王傷其目。酣戰之時，司馬子反渴而求飲，竪穀陽操觴酒而進之。子反曰：「嘻！退，酒也。」穀陽曰：「非酒也。」子反受而飲之。子反之爲人也，嗜酒，而甘之，弗能絶於口，而醉。戰既罷，共王欲復戰，令人召司馬子反，司馬子反辭以心疾。共王駕而自往，入其幄中，聞酒臭而還，曰：「今日之戰，不穀親傷。所恃者，司馬也，而司馬又醉如此，是亡楚國之社稷而不恤吾衆也。不穀無復戰矣。」於是還師而去，斬司馬子反以爲大戮。故竪穀陽之進酒，不以讎子反也，其心忠愛之而適足以殺之。故曰：行小忠，則大忠之賊也。
奚謂顧小利？昔者晉獻公欲假道於虞以伐虢。荀息曰：「君其以垂棘之璧與屈産之乘，賂虞公，求假道焉，必假我道。」君曰：「垂棘之璧，吾先君之寶也；屈産之乘，寡人之駿馬也。若受吾幣不假之道，將柰何？」荀息曰：「彼不假我道，必不敢受我幣。若受我幣而假我道，則是寶猶取之内府而藏之外府也，馬猶取之内廐而著之外廐也。君勿憂。」君曰：「諾。」乃使荀息以垂棘之璧與屈産之乘賂虞公而求假道焉。虞公貪利其璧與馬而欲許之。宫之奇諫曰：「不可許。夫虞之有虢也，如車之有輔。輔依車，車亦依輔，虞、虢之勢正是也。若假之道，則虢朝亡而虞夕從之矣。不可，願勿許。」虞公弗聽，遂假之道。荀息伐虢克之，還反處三年，興兵伐虞，又尅之。荀息牽馬操璧而報獻公，獻公說曰：「璧則猶是也。雖然，馬齒亦益長矣。」故虞公之兵殆而地削者，何也？愛小利而不慮其害。故曰：顧小利，則大利之殘也。
奚謂行僻？昔者楚靈王爲申之會，宋太子後至，執而囚之；狎徐君；拘齊慶封。中射士諫曰：「合諸侯，不可無禮，此存亡之機也。昔者桀爲有戎之會而有緡叛之，紂爲黎丘之蒐而戎、狄叛之，由無禮也。君其圖之。」君不聽，遂行其意。居未期年，靈王南遊，羣臣從而劫之。靈王餓而死乾溪之上。故曰：行僻自用，無禮諸侯，則亡身之至也。
奚謂好音？昔者衛靈公將之晉，至濮水之上，稅車而放馬，設舍以宿。夜分，而聞鼓新聲者而說之。使人問左右，盡報弗聞。乃召師涓而告之，曰：「有鼓新聲者，使人問左右，盡報弗聞。其狀似鬼神，子爲我聽而寫之。」師涓曰：「諾。」因静坐撫琴而寫之。師涓明日報曰：「臣得之矣，而未習也，請復一宿習之。」靈公曰：「諾。」因復留宿。明日，已習之，遂去之晉。晉平公觴之於施夷之臺。酒酣，靈公起。公曰：「有新聲，願請以示。」平公曰：「善。」乃召師涓，令坐師曠之旁，援琴鼓之。未終，師曠撫止之，曰：「此亡國之聲，不可遂也。」平公曰：「此道奚出？」師曠曰：「此師延之所作，與紂爲靡靡之樂也。及武王伐紂，師延東走，至於濮水而自投。故聞此聲者，必於濮水之上。先聞此聲者，其國必削，不可遂。」平公曰：「寡人所好者，音也，子其使遂之。」師涓鼓究之。平公問師曠曰：「此所謂何聲也？」師曠曰：「此所謂清商也。」公曰：「清商固最悲乎？」師曠曰：「不如清徵。」公曰：「清徵可得而聞乎？」師曠曰：「不可。古之聽清徵者，皆有德義之君也。今吾君德薄，不足以聽。」平公曰：「寡人之所好者，音也，願試聽之。」師曠不得已，援琴而鼓。一奏之，有玄鶴二八，道南方來，集於郎門之垝。再奏之，而列。三奏之，延頸而鳴，舒翼而舞，音中宫商之聲，聲聞于天。平公大說，坐者皆喜。平公提觴而起爲師曠壽，反坐而問曰：「音莫悲於清徵乎？」師曠曰：「不如清角。」平公曰：「清角可得而聞乎？」師曠曰：「不可。昔者黄帝合鬼神於泰山之上，駕象車而六蛟龍，畢方並鎋，蚩尤居前，風伯進掃，雨師洒道，虎狼在前，鬼神在後，騰蛇伏地，鳯皇覆上，大合鬼神，作爲清角。今吾君德薄，不足聽之。聽之，將恐有敗。」平公曰：「寡人老矣，所好者音也，願遂聽之。」師曠不得已而鼓之。一奏之，有玄雲從西北方起；再奏之，大風至，大雨隨之，裂帷幕，破爼豆，隳廊瓦。坐者散走，平公恐懼，伏于廊室之間。晉國大旱，赤地三年。平公之身遂癃病。故曰：不務聽治，而好五音不已，則窮身之事也。
奚謂貪愎？昔者智伯瑶率趙、韓、魏而伐范、中行，滅之。反歸，休兵數年，因令人請地於韓。韓康子欲勿與，段規諫曰：「不可不與也。夫知伯之爲人也，好利而驁愎。彼來請地而弗與，則移兵於韓必矣。君其與之。與之，彼狃，又將請地他國。他國且有不聽，不聽，則知伯必加之兵。如是，韓可以免於患而待其事之變。」康子曰：「諾。」因令使者致萬家之縣一於知伯。知伯說，又令人請地於魏。宣子欲勿與，趙葭諫曰：「彼請地於韓，韓與之。今請地於魏，魏弗與，則是魏内自强，而外怒知伯也。如弗予，其措兵於魏必矣。不如予之。」宣子曰：「諾。」因令人致萬家之縣一於知伯。知伯又令人之趙請蔡、臯狼之地，趙襄子弗與。知伯因陰約韓、魏將以伐趙。襄子召張孟談而告之曰：「夫知伯之爲人也，陽親而陰䟽。三使韓、魏而寡人不與焉，其措兵於寡人必矣。今吾安居而可？」張孟談曰：「夫董閼子，簡主之才臣也，其治晉陽，而尹鐸循之，其餘教猶存，君其定居晉陽而已矣。」君曰：「諾。」乃召延陵生，令將車騎先至晉陽，君因從之。君至，而行其城郭及五官之藏。城郭不治，倉無積粟，府無儲錢，庫無甲兵，邑無守具。襄子懼，乃召張孟談曰：「寡人行城郭及五官之藏，皆不備具，吾將何以應敵？」張孟談曰：「臣聞聖人之治，藏於民，不藏於府庫，務脩其教不治城郭。君其出令，令民自遺三年之食，有餘粟者入之倉；遺三年之用，有餘錢者入之府；遺有奇人者使治城郭之繕。」君夕出令，明日，倉不容粟，府無積錢，庫不受甲兵。居五日而城郭已治，守備已具。君召張孟談而問之曰：「吾城郭已治，守備已具，錢粟已足，甲兵有餘。吾柰無箭何？」張孟談曰：「臣聞董子之治晉陽也，公宫之垣皆以荻蒿楛楚墻之，有楛高至于丈。君發而用之。」於是發而試之，其堅則雖菌簵之勁弗能過也。君曰：「吾箭已足矣，柰無金何？」張孟談曰：「臣聞董子之治晉陽也，公宫令舍之堂，皆以鍊銅爲柱、質。君發而用之。」於是發而用之，有餘金矣。號令已定，守備已具。三國之兵果至。至則乘晉陽之城，遂戰。三月弗能拔。因舒軍而圍之，決晉陽之水以灌之。圍晉陽三年。城中巢居而處，懸釜而炊，財食將盡，士大夫羸病。襄子謂張孟談曰：「粮食匱，財力盡，士大夫羸病，吾恐不能守矣！欲以城下，何國之可下？」張孟談曰：「臣聞之，亡弗能存，危弗能安，則無爲貴智矣。君釋此計者。臣請試潜行而出，見韓、魏之君。」張孟談見韓、魏之君曰：「臣聞脣亡齒寒。今知伯率二君而伐趙，趙將亡矣。趙亡，則二君爲之次。」二君曰：「我知其然也。雖然，知伯之爲人也，麤中而少親。我謀而覺，則其禍必至矣。爲之柰何？」張孟談曰：「謀出二君之口而入臣之耳，人莫之知也。」二君因與張孟談約三軍之反，與之期日。夜遣孟談入晉陽，以報二君之反。襄子迎孟談而再拜之，且恐且喜。二君以約遣張孟談，因朝知伯而出，遇智過於轅門之外。智過怪其色，因入見知伯曰：「二君貌將有變。」君曰：「何如？」「其行矜而意高，非他時之節也，君不如先之。」君曰：「吾與二主約謹矣，破趙而三分其地，寡人所以親之，必不侵欺。兵之著於晉陽三年，今旦暮將拔之而嚮其利，何乃將有他心？必不然。子釋勿憂，勿出於口。」明旦，二主又朝而出，復見智過於轅門。智過入見曰：「君以臣之言告二主乎？」君曰：「何以知之？」曰：「今日二主朝而出，見臣而其色動，而視屬臣。此必有變，君不如殺之。」君曰：「子置勿復言。」智過曰：「不可，必殺之。若不能殺，遂親之。」君曰：「親之柰何？」智過曰：「魏宣子之謀臣曰趙葭，韓康子之謀臣曰段規，此皆能移其君之計。君其與二君約，破趙國，因封二子者各萬家之縣一。如是，則二主之心可以無變矣。」知伯曰：「破趙而三分其地，又封二子者各萬家之縣一，則吾所得者少。不可。」智過見其言之不聽也，出，因更其族爲輔氏。至於期日之夜，趙氏殺其守堤之吏而決其水灌知伯軍。知伯軍救水而亂，韓、魏翼而擊之，襄子將卒犯其前，大敗知伯之軍而擒知伯。知伯身死軍破，國分爲三，爲天下笑。故曰：貪愎好利，則㓕國殺身之本也。
奚謂耽於女樂？昔者戎王使由余聘於秦，穆公問之曰：「寡人嘗聞道而未得目見之也，願聞古之明主得國失國常何以。」由余對曰：「臣嘗得聞之矣，常以儉得之，以奢失之。」穆公曰：「寡人不辱而問道於子，子以儉對寡人，何也？」由余對曰：「臣聞昔者堯有天下，飯於土簋，飲於土鉶。其地南至交趾，北至幽都，東西至日月之所出入者，莫不賓服。堯禪天下，虞舜受之，作爲食器，斬山木而財之，削鋸脩其迹，流漆墨其上，輸之於宫以爲食器。諸侯以爲益侈，國之不服者十三。舜禪天下而傳之於禹，禹作爲祭器，墨染其外，而朱畫其内，縵帛爲茵，蔣席頗緣，觴酌有采，而樽爼有飾。此彌侈矣，而國之不服者三十三。夏后氏沒，殷人受之，作爲大路，而建九旒，食器雕琢，觴酌刻鏤，白壁堊墀，茵席雕文。此彌侈矣，而國之不服者五十三。君子皆知文章矣，而欲服者彌少。臣故曰：儉其道也。」由余出，公乃召内史廖而告之，曰：「寡人聞鄰國有聖人，敵國之憂也。今由余，聖人也，寡人患之，吾將柰何？」内史廖曰：「臣聞戎王之居，僻陋而道遠，未聞中國之聲。君其遺之女樂，以亂其政，而後爲由余請朝，以䟽其諫。彼君臣有間而後可圖也。」君曰：「諾。」乃使内史廖以女樂二八遺戎王，因爲由余請期。戎王許諾，見其女樂而說之，設酒張飲，日以聽樂，終歲不遷，牛馬半死。由余歸，因諫戎王，戎王弗聽，由余遂去之秦。秦穆公迎而拜之上卿，問其兵勢與其地形。既以得之，舉兵而伐之，兼國十二，開地千里。故曰：耽於女樂，不顧國政，則亡國之禍也。
奚謂離内遠遊？昔者齊景公遊於海而樂之，號令諸大夫曰：「言歸者死。」顔涿聚曰：「君遊海而樂之，柰臣有圖國者何？君雖樂之，將安得？」齊景公曰：「寡人布令曰『言歸者死』，今子犯寡人之令。」援戈將擊之。顔涿聚曰：「昔桀殺關龍逢而紂殺王子比干，今君雖殺臣之身，以三之可也。臣言爲國，非爲身也。」延頸而前曰：「君擊之矣。」君乃釋戈趣駕而歸。至三日，而聞國人有謀不内齊景公者矣。齊景公所以遂有齊國者，顔涿聚之力也。故曰：離内遠遊，則危身之道也。
奚謂過而不聽於忠臣？昔者齊桓公九合諸侯，一匡天下，爲五伯長，管仲佐之。管仲老，不能用事，休居於家。桓公從而問之曰：「仲父家居有病，即不幸而不起此病，政安遷之？」管仲曰：「臣老矣，不可問也。雖然，臣聞之，知臣莫若君，知子莫若父。君其試以心決之。」君曰：「鮑叔牙何如？」管仲曰：「不可。鮑叔牙爲人，剛愎而上悍。剛則犯民以暴，愎則不得民心，悍則下不爲用。其心不懼，非霸者之佐也。」公曰：「然則竪刁何如？」管仲曰：「不可。夫人之情莫不愛其身。公妬而好内，竪刁自獖以爲治内。其身不愛，又安能愛君？」公曰：「然則衛公子開方何如？」管仲曰：「不可。齊、衞之間不過十日之行，開方爲事君，欲適君之故，十五年不歸見其父母，此非人情也。其父母之不親也，又能親君乎？」公曰：「然則易牙何如？」管仲曰：「不可。夫易牙爲君主味，君之所未嘗食唯人肉耳，易牙蒸其子首而進之，君所知也。人之情莫不愛其子，今蒸其子以爲膳於君，其子弗愛，又安能愛君乎？」公曰：「然則孰可？」管仲曰：「隰朋可。其爲人也，堅中而廉外，少欲而多信。夫堅中，則足以爲表；廉外，則可以大任；少欲，則能臨其衆；多信，則能親鄰國。此霸者之佐也，君其用之。」君曰：「諾。」居一年餘，管仲死，君遂不用隰朋而與竪刁。刁蒞事三年，桓公南遊堂阜，竪刁率易牙、衞公子開方及大臣爲亂。桓公渴餒而死南門之寢公守之室，身死三月不收，蟲出于户。故桓公之兵横行天下，爲五伯長，卒見弑於其臣，而滅高名，爲天下笑者，何也？不用管仲之過也。故曰：過而不聽於忠臣，獨行其意，則滅其高名爲人笑之始也。
奚謂内不量力？昔者秦之攻宜陽，韓氏急。公仲朋謂韓君曰：「與國不可恃也，豈如因張儀爲和於秦哉！因賂以名都而南與伐楚，是患解於秦而害交於楚也。」公曰：「善。」乃警公仲之行，將西和秦。楚王聞之，懼，召陳軫而告之曰：「韓朋將西和秦，今將柰何？」陳軫曰：「秦得韓之都一，驅其練甲，秦、韓爲一以南鄉楚，此秦王之所以廟祠而求也，其爲楚害必矣。王其趣發信臣，多其車、重其幣以奉韓，曰：『不穀之國雖小，卒已悉起，願大國之信意於秦也。因願大國令使者入境視楚之起卒也。』」韓使人之楚，楚王因發車騎陳之下路，謂韓使者曰：「報韓君，言弊邑之兵今將入境矣。」使者還報韓君，韓君大悅，止公仲。公仲曰：「不可。夫以實害我者，秦也；以名救我者，楚也。聽楚之虚言而輕强秦之實禍，則危國之本也。」韓君弗聽。公仲怒而歸，十日不朝。宜陽益急，韓君令使者趣卒於楚，冠蓋相望而卒無至者。宜陽果拔，爲諸侯笑。故曰：内不量力，外恃諸侯者，則國削之患也。
奚謂國小無禮？昔者晉公子重耳出亡，過於曹，曹君袒裼而觀之。釐負羈與叔瞻侍於前。叔瞻謂曹君曰：「臣觀晉公子，非常人也。君遇之無禮，彼若有時反國而起兵，即恐爲曹傷。君不如殺之。」曹君弗聽。釐負羈歸而不樂，其妻問之曰：「公從外來而有不樂之色，何也？」負羈曰：「吾聞之，有福不及，禍來連我。今日吾君召晉公子，其遇之無禮。我與在前，吾是以不樂。」其妻曰：「吾觀晉公子，萬乘之主也；其左右從者，萬乘之相也。今窮而出亡過於曹，曹遇之無禮。此若反國，必誅無禮，則曹其首也。子奚不先自貳焉。」負羈曰：「諾。」盛黄金於壺，充之以餐，加璧其上，夜令人遺公子。公子見使者，再拜，受其餐而辭其璧。公子自曹入楚，自楚入秦。入秦三年，秦穆公召羣臣而謀曰：「昔者晉獻公與寡人交，諸侯莫弗聞。獻公不幸離羣臣，出入十年矣。嗣子不善，吾恐此將令其宗廟不祓除而社稷不血食也。如是弗定，則非與人交之道。吾欲輔重耳而入之晉，何如？」羣臣皆曰：「善。」公因起卒，革車五百乘，疇騎二千，步卒五萬，輔重耳入之于晉，立爲晉君。重耳即位三年，舉兵而伐曹矣。因令人告曹君曰：「懸叔瞻而出之，我且殺而以爲大戮。」又令人告釐負羈曰：「軍旅薄城，吾知子不違也。其表子之閭，寡人將以爲令，令軍勿敢犯。」曹人聞之，率其親戚而保釐負羈之閭者七百餘家。此禮之所用也。故曹，小國也，而迫於晉、楚之間，其君之危猶累卵也，而以無禮蒞之，此所以絶世也。故曰：國小無禮，不用諫臣，則絶世之勢也。

韓非子卷第四
孤憤第十一
智術之士，必遠見而明察，不明察，不能燭私；能法之士，必强毅而勁直，不勁直，不能矯姦。人臣循令而從事，案法而治官，非謂重人也。重人也者，無令而擅爲，虧法以利私，耗國以便家，力能得其君，此所爲重人也。智術之士明察，聽用，且燭重人之陰情；能法之士勁直，聽用，且矯重人之姦行。故智術能法之士用，則貴重之臣必在繩之外矣。是智法之士與當塗之人，不可兩存之仇也。
當塗之人擅事要，則外内爲之用矣。是以諸侯不因，則事不應，故敵國爲之訟；百官不因，則業不進，故羣臣爲之用；郎中不因，則不得近主，故左右爲之匿；學士不因，則養禄薄禮卑，故學士爲之談也。此四助者，邪臣之所以自飾也。重人不能忠主而進其仇，人主不能越四助而燭察其臣，故人主愈弊而大臣愈重。
凡當塗者之於人主也，希不信愛也，又且習故。若夫即主心，同乎好惡，固其所自進也。官爵貴重，朋黨又衆，而一國爲之訟。則法術之士欲干上者，非有所信愛之親、習故之澤也，又將以法術之言矯人主阿辟之心，是與人主相反也。處勢卑賤，無黨孤特。夫以䟽遠與近愛信爭，其數不勝也；以新旅與習故爭，其數不勝也；以反主意與同好惡爭，其數不勝也；以輕賤與貴重爭，其數不勝也；以一口與一國爭，其數不勝也。法術之士操五不勝之勢，以歲數而又不得見，當塗之人乘五勝之資，而旦暮獨說於前。故法術之士奚道得進，而人主奚時得悟乎？故資必不勝而勢不兩存，法術之士焉得不危？其可以罪過誣者，以公法而誅之；其不可被以罪過者，以私劒而窮之。是明法術而逆主上者，不僇於吏誅，必死於私劒矣。朋黨比周以弊主，言曲以便私者，必信於重人矣。故其可以功伐借者，以官爵貴之；其不可借以美名者，以外權重之。是以弊主上而趨於私門者，不顯於官爵，必重於外權矣。今人主不合參驗而行誅，不待見功而爵禄，故法術之士安能蒙死亡而進其說？姦邪之臣安肯乘利而退其身？故主上愈卑，私門益尊。
夫越雖國富兵強，中國之主皆知無益於己也，曰：「非吾所得制也。」今有國者雖地廣人衆，然而人主壅蔽，大臣專權，是國爲越也。智不類越，而不智不類其國，不察其類者也。人之所以謂齊亡者，非地與城亡也，吕氏弗制而田氏用之；所以謂晉亡者，亦非地與城亡也，姬氏不制而六卿專之也。今大臣執柄獨斷，而上弗知收，是人主不明也。與死人同病者，不可生也；與亡國同事者，不可存也。今襲跡於齊、晉，欲國安存，不可得也。
凡法術之難行也，不獨萬乘，千乘亦然。人主之左右不必智也，人主於人有所智而聽之，因與左右論其言，是與愚人論智也；人主之左右不必賢也，人主於人有所賢而禮之，因與左右論其行，是與不肖論賢也。智者決策於愚人，賢士程行於不肖，則賢智之士羞而人主之論悖矣。人臣之欲得官者，其脩士且以精絜固身，其智士且以治辯進業。其脩士不能以貨賂事人，恃其精潔而更不能以枉法爲治，則脩智之士不事左右、不聽請謁矣。人主之左右，行非伯夷也，求索不得，貨賂不至，則精辯之功息，而毁誣之言起矣。治辯之功制於近習，精潔之行決於毁譽，則脩智之吏廢，則人主之明塞矣。不以功伐決智行，不以叄伍審罪過，而聽左右近習之言，則無能之士在廷，而愚汙之吏處官矣。
萬乘之患，大臣太重；千乘之患，左右太信：此人主之所公患也。且人臣有大罪，人主有大失，臣主之利相與異者也。何以明之哉？曰：主利在有能而任官，臣利在無能而得事；主利在有勞而爵禄，臣利在無功而富貴；主利在豪傑使能，臣利在朋黨用私。是以國地削而私家富，主上卑而大臣重。故主失勢而臣得國，主更稱蕃臣，而相室剖符。此人臣之所以譎主便私也。故當世之重臣，主變勢而得固寵者，十無二三。是其故何也？人臣之罪大也。臣有大罪者，其行欺主也，其罪當死亡也。智士者遠見而畏於死亡，必不從重人矣；賢士者脩廉而羞與姦臣欺其主，必不從重臣矣。是當塗者之徒屬，非愚而不知患者，必汙而不避姦者也。大臣挾愚汙之人，上與之欺主，下與之收利侵漁，朋黨比周，相與一口，惑主敗法，以亂士民，使國家危削，主上勞辱，此大罪也。臣有大罪而主弗禁，此大失也。使其主有大失於上，臣有大罪於下，索國之不亡者，不可得也。

說難第十二
凡說之難，非吾知之有以說之之難也，又非吾辯之能明吾意之難也，又非吾敢横失而能盡之難也。凡說之難，在知所說之心，可以吾說當之。所說出於爲名高者也，而說之以厚利，則見下節而遇卑賤，必弃遠矣。所說出於厚利者也，而說之以名高，則見無心而遠事情，必不收矣。所說陰爲厚利而顯爲名高者也，而說之以名高，則陽收其身而實䟽之；說之以厚利，則陰用其言顯弃其身矣。此不可不察也。
夫事以密成，語以泄敗。未必其身泄之也，而語及所匿之事，如此者身危。彼顯有所出事，而乃以成他故，說者不徒知所出而已矣，又知其所以爲，如此者身危。規異事而當，知者揣之外而得之，事泄於外，必以爲己也，如此者身危。周澤未渥也，而語極知，說行而有功，則德忘；說不行而有敗，則見疑，如此者身危。貴人有過端，而說者明言礼義以挑其惡，如此者身危。貴人或得計而欲自以爲功，說者与知焉，如此者身危。彊以其所不能爲，止以其所不能已，如此者身危。故与之論大人，則以爲間己矣；与之論細人，則以爲賣重。論其所愛，則以爲藉資；論其所憎，則以爲嘗己也。徑省其說，則以爲不智而拙之；米鹽博辯，則以爲多而久之。略事陳意，則曰怯懦而不尽；慮事廣肆，則曰草野而倨侮。此說之難，不可不知也。
凡說之務，在知飾所說之所矜而滅其所恥。彼有私急也，必以公義示而强之。其意有下也，然而不能已，說者因爲之飾其美而少其不爲也。其心有高也，而實不能及，說者爲之㪯其過而見其惡，而多其不行也。有欲矜以智能，則爲之㪯異事之同類者，多爲之地，使之資說於我，而佯不知也以資其智。欲内相存之言，則必以美名明之，而微見其合於私利也。欲陳危害之事，則顯其毁誹而微見其合於私患也。譽異人與同行者，規異事與同計者。有與同汙者，則必以大飾其無傷也；有與同敗者，則必以明飾其無失也。彼自多其力，則毋以其難概之也；自勇其断，則無以其謫怒之；自智其計，則毋以其敗窮之。大意無所拂悟，辭言無所繫縻，然後極騁智辯焉。此道所得，親近不疑而得盡辭也。伊尹爲宰，百里奚爲虜，皆所以干其上也。此二人者，皆聖人也；然猶不能無役身以進，如此其汙也！今以吾言爲宰虜，而可以聽用而振世，此非能仕之所恥也。夫曠日離久，而周澤既渥，深計而不疑，引爭而不罪，則明割利害以致其功，直指是非以飾其身，以此相持，此說之成也。
昔者鄭武公欲伐胡，故先以其女妻胡君以娛其意。因問於群臣：「吾欲用兵，誰可伐者？」大夫關其思對曰：「胡可伐。」武公怒而戮之，曰：「胡，兄弟之國也。子言伐之，何也？」胡君聞之，以鄭爲親己，遂不備鄭。鄭人襲胡，取之。宋有富人，天雨墻壞。其子曰：「不築，必將有盜。」其鄰人之父亦云。暮而果大亡其財。其家甚智其子，而疑鄰人之父。此二人說者皆當矣，厚者爲戮，薄者見疑，則非知之難也，處知則難也。故繞朝之言當矣，其爲聖人於晋，而爲戮於秦也，此不可不察。
昔者弥子瑕有寵於衛君。衛國之法：竊駕君車者罪刖。弥子瑕母病，人間往夜告弥子，弥子矯駕君車以出。君聞而賢之，曰：「孝哉！爲母之故，忘其刖罪。」異日，與君遊於果園，食桃而甘，不盡，以其半啗君。君曰：「愛我哉！忘其口味以啗寡人。」及弥子色衰愛㢮，得罪於君，君曰：「是固嘗矯駕吾車，又嘗啗我以餘桃。」故弥子之行未變於初也，而以前之所以見賢而後獲罪者，愛憎之變也。故有愛於主，則智當而加親；有憎於主，則智不當見罪而加䟽。故諫說談論之士，不可不察愛憎之主而後說焉。
夫龍之爲虫也，柔可狎而騎也；然其喉下有逆鱗徑尺，若人有嬰之者，則必殺人。人主亦有逆鱗，說者能無嬰人主之逆鱗，則幾矣。

和氏第十三
楚人和氏得玉璞楚山中，奉而獻之厲王。厲王使玉人相之。玉人曰：「石也。」王以和爲誑，而刖其左足。及厲王薨，武王即位。和又奉其璞而獻之武王。武王使玉人相之。又曰：「石也。」王又以和爲誑，而刖其右足。武王薨，文王即位。和乃抱其璞而哭於楚山之下，三日三夜，泪盡而継之以血。王聞之，使人問其故，曰：「天下之刖者多矣，子奚哭之悲也？」和曰：「吾非悲刖也，悲夫寶玉而題之以石，貞士而名之以誑，此吾所以悲也。」王乃使玉人理其璞而得寶焉，遂命曰「和氏之璧」。
夫珠玉，人主之所急也。和雖獻璞而未美，未爲主之害也，然猶兩足斬而寶乃論，論寶若此其難也。今人主之於法術也，未必和璧之急也，而禁羣臣士民之私邪。然則有道者之不僇也，特帝王之璞未獻耳。主用術，則大臣不得擅断，近習不敢賣重；官行法，則浮萌趍於耕農，而游士危於戰陳；則法術者乃羣臣士民之所禍也。人主非能倍大臣之議，越民萌之誹，獨周乎道言也，則法術之士雖至死亡，道必不論矣。
昔者吴起教楚悼王以楚國之俗曰：「大臣太重，封君太衆。若此，則上偪主而下虐民，此貧國弱兵之道也。不如使封君之子孫三世而收爵禄，絶減百吏之禄秩，損不急之枝官，以奉選練之士。」悼王行之期年而薨矣，吴起枝解於楚。商君教秦孝公以連什伍，設告坐之過，燔詩書而明法令，塞私門之請而遂公家之勞，禁游宦之民而顯耕戰之士。孝公行之，主以尊安，國以富强，八年而薨，商君車裂於秦。楚不用吴起而削亂，秦行商君法而富强。二子之言也已當矣，然而枝解吳起而車裂商君者，何也？大臣苦法而細民惡治也。當今之世，大臣貪重，細民安亂，甚於秦、楚之俗，而人主無悼王、孝公之聽，則法術之士，安能蒙二子之危也而明己之法術哉？此世所以乱無霸王也。

姦劫弑臣第十四
凡姦臣皆欲順人主之心以取親幸之勢者也。是以主有所善，臣從而譽之；主有所憎，臣因而毁之。凡人之大體，取舍同者則相是也，取舍異者則相非也。今人臣之所譽者，人主之所是也，此之謂同取；人臣之所毁者，人主之所非也，此之謂同舍。夫取舍合而相與逆者，未嘗聞也。此人臣之所以取信幸之道也。夫姦臣得乘信幸之勢以毁譽進退羣臣者，人主非有術數以御之也，非參驗以審之也，必將以曩之合己信今之言，此幸臣之所以得欺主成私者也。故主必欺於上而臣必重於下矣，此之謂擅主之臣。
國有擅主之臣，則羣下不得盡其智力以陳其忠，百官之吏不得奉法以致其功矣。何以明之？夫安利者就之，危害者去之，此人之情也。今爲臣盡力以致功，竭智以陳忠者，其身困而家貧，父子罹其害；爲姦利以弊人主，行財貨以事貴重之臣者，身尊家富，父子被其澤；人焉能去安利之道而就危害之處哉？治國若此其過也，而上欲下之無姦，吏之奉法，其不可得亦明矣。故左右知貞信之不可以得安利也，必曰：「我以忠信事上，積功勞而求安，是猶盲而欲知黑白之情，必不幾矣；若以道化行正理，不趍富貴，事上而求安，是猶聾而欲審清濁之聲也，愈不幾矣。二者不可以得安，我安能無相比周、蔽主上、爲姦私以適重人哉？」此必不顧人主之義矣。其百官之吏亦知方正之不可以得安也，必曰：「我以清廉事上而求安，若無規矩而欲爲方圓也，必不幾矣；若以守法不朋黨治官而求安，是猶以足搔頂也，愈不幾也。二者不可以得安，能無廢法行私以適重人哉？」此必不顧君上之法矣。故以私爲重人者衆，而以法事君者少矣。是以主孤於上而臣成黨於下，此田成之所以弑簡公者也。
夫有術者之爲人臣也，得效度數之言，上明主法，下困姦臣，以尊主安國者也。是以度數之言得效於前，則賞罰必用於後矣。人主誠明於聖人之術，而不苟於世俗之言，循名實而定是非，因參驗而審言辭。是以左右近習之臣，知僞詐之不可以得安也，必曰：「我不去姦私之行，盡力竭智以事主，而乃以相與比周妄毀譽以求安，是猶負千鈞之重䧟於不測之淵而求生也，必不幾矣。」百官之吏亦知爲姦利之不可以得安也，必曰：「我不以清廉方正奉法，乃以貪汙之心枉法以取私利，是猶上高陵之顛墮峻谿之下而求生，必不幾矣。」安危之道若此其明也，左右安能以虚言惑主，而百官安敢以貪漁下？是以臣得陳其忠而不弊，下得守其職而不怨。此管仲之所以治齊，而商君之所以强秦也。
從是觀之，則聖人之治國也，固有使人不得不愛我之道，而不恃人之以愛爲我也。恃人之以愛爲我者危矣，恃吾不可不爲者安矣。夫君臣非有骨肉之親，正直之道可以得利，則臣盡力以事主；正直之道不可以得安，則臣行私以干上。明主知之，故設利害之道，以示天下而已矣。夫是以人主雖不口教百官，不目索姦衺，而國已治矣。人主者，非目若离婁乃爲明也，非耳若師曠乃爲聰也。目必不任其數，而待目以爲明，所見者少矣，非不弊之術也。耳必不因其勢，而待耳以爲聰，所聞者寡矣，非不欺之道也。明主者，使天下不得不爲己視，天下不得不爲己聽。故身在深宫之中而明照四海之内，而天下弗能蔽弗能欺者，何也？闇亂之道廢而聰明之勢興也。故善任勢者國安，不知因其勢者國危。古秦之俗，君臣廢法而服私，是以國亂兵弱而主卑。商君說秦孝公以變法易俗而明公道，賞告姦，困末作而利本事。當此之時，秦民習故俗之有罪可以得免，無功可以得尊顯也，故輕犯新法。於是犯之者其誅重而必，告之者其賞厚而信，故姦莫不得而被刑者衆，民疾怨而衆過日聞。孝公不聽，遂行商君之法。民後知有罪之必誅，而告私姦者衆也，故民莫犯，其刑無所加。是以國治而兵强，地廣而主尊。此其所以然者，匿罪之罰重而告姦之賞厚也。此亦使天下必爲己視聽之道也。至治之法術已明矣，而世學者弗知也。
且夫世之愚學，皆不知治亂之情，讘䛟多誦先古之書，以亂當世之治；智慮不足以避穽井之陷，又妄非有術之士。聽其言者危，用其計者亂，此亦愚之至大而患之至甚者也。俱與有術之士有談說之名，而實相去千萬也，此夫名同而實有異者也。夫世愚學之人比有術之士也，猶螘垤之比大陵也，其相去遠矣。而聖人者，審於是非之實，察於治亂之情也。故其治國也，正明法，陳嚴刑，將以救羣生之亂，去天下之禍，使强不陵弱，衆不暴寡，耆老得遂，幼孤得長，邊境不侵，君臣相親，父子相保，而無死亡係虜之患，此亦功之至厚者也！愚人不知，顧以爲暴。愚者固欲治而惡其所以治，皆惡危而喜其所以危者。何以知之？夫嚴刑重罰者，民之所惡也，而國之所以治也；哀憐百姓輕刑罰者，民之所喜，而國之所以危也。聖人爲法國者，必逆於世而順於道德。知之者，同於義而異於俗；弗知之者，異於義而同於俗。天下知之者少，則義非矣。
處非道之位，被衆口之譖，溺於當世之言，而欲當嚴天子而求安，幾不亦難哉！此夫智士所以至死而不顯於世者也。楚莊王之弟春申君有愛妾曰余，春申君之正妻子曰甲。余欲君之弃其妻也，因自傷其身以視君而泣，曰：「得爲君之妾，甚幸。雖然，適夫人非所以事君也，適君非所以事夫人也。身故不肖，力不足以適二主，其勢不俱適，與其死夫人所者，不若賜死君前。妾以賜死，若復幸於左右，願君必察之，無爲人笑。」君因信妾余之詐，爲弃正妻。余又欲殺甲而以其子爲後，因自裂其親身衣之裏，以示君而泣，曰：「余之得幸君之日久矣，甲非弗知也，今乃欲强戲余。余與爭之，至裂余之衣，而此子之不孝，莫大於此矣。」君怒，而殺甲也。故妻以妾余之詐弃，而子以之死。從是觀之，父之愛子也，猶可以毁而害也。君臣之相與也，非有父子之親也，而羣臣之毁言，非特一妾之口也，何怪夫賢聖之戮死哉！此商君之所以車裂於秦，而吴起之所以枝解於楚者也。凡人臣者，有罪固不欲誅，無功者皆欲尊顯。而聖人之治國也，賞不加於無功，而誅必行於有罪者也。然則有術數者之爲人也，固左右姦臣之所害，非明主弗能聽也。
世之學者說人主，不曰「乘威嚴之勢以困姦衺之臣」，而皆曰「仁義惠愛而已矣」。世主美仁義之名而不察其實，是以大者國亡身死，小者地削主卑。何以明之？夫施與貧困者，此世之所謂仁義；哀憐百姓不忍誅罰者，此世之所謂惠愛也。夫有施與貧困，則無功者得賞；不忍誅罰，則暴乱者不止。國有無功得賞者，則民不外務當敵斬首，内不急力田疾作，皆欲行貨財事富貴，爲私善立名譽，以取尊官厚俸。故姦私之臣愈衆，而暴亂之徒愈勝，不亡何待？夫嚴刑者，民之所畏也；重罰者，民之所惡也。故聖人陳其所畏以禁其衺，設其所惡以防其姦，是以國安而暴亂不起。吾以是明仁義愛惠之不足用，而嚴刑重罰之可以治國也。無棰策之威，銜橛之備，雖造父不能以服馬；無䂓矩之法，䋲墨之端，雖王爾不能以成方圓；無威嚴之勢，賞罰之法，雖堯舜不能以爲治。今世主皆輕釋重罰嚴誅，行愛惠，而欲霸王之功，亦不可幾也。故善爲主者，明賞設利以勸之，使民以功賞而不以仁義賜，嚴刑重罰以禁之，使民以罪誅而不以愛惠免，是以無功者不望，而有罪者不幸矣。託於犀車良馬之上，則可以陸犯阪阻之患；乘舟之安，持檝之利，則可以永絶江河之難；操法術之數，行重罰嚴誅，則可以致霸王之功。治國之有法術賞罰，猶若陸行之有犀車良馬也，水行之有輕舟便檝也。乘之者遂得其成。伊尹得之，湯以王；管仲得之，齊以霸；商君得之，秦以強。此三人者，皆明於霸王之術，察於治強之數，而不以牽於世俗之言；適當世明主之意，則有直任布衣之士，立爲卿相之處；處位治國，則有尊主廣地之實：此之謂足貴之臣。湯得伊尹，以百里之地立爲天子；桓公得管仲，立爲五霸主，九合諸侯，一匡天下；孝公得商君，地以廣，兵以強。故有忠臣者，外無敵國之患，内無亂臣之憂，長安於天下，而名垂後世，所謂忠臣也。若夫豫讓爲智伯臣也，上不能說人主使之明法術度數之理以避禍難之患，下不能領御其衆以安其國。及襄子之殺智伯也，豫讓乃自黔劓，敗其形容，以爲智伯報襄子之仇。是雖有殘形殺身以爲人主之名，而實無益於智伯若秋毫之末。此吾之所下也，而世主以爲忠而高之。古有伯夷、叔齊者，武王讓以天下而弗受，二人餓死首陽之陵。若此臣，不畏重誅，不利重賞，不可以罰禁也，不可以賞使也，此之謂無益之臣也。吾所少而去也，而世主之所多而求也。
諺曰：「厲憐王。」此不恭之言也。雖然，古無虚諺，不可不察也。此謂劫殺死亡之主言也。人主無法術以御其臣，雖長年而美材，大臣猶將得勢擅事主断，而各爲其私急。而恐父兄豪傑之士，借人主之力，以禁誅於己也，故弑賢長而立幼弱，廢正的而立不義。故《春秋》記之曰：「楚王子圍將聘於鄭，未出境，聞王病而反。因入問病，以其冠纓絞王而殺之，遂自立也。齊崔杼其妻美，而莊公通之，數如崔氏之室。及公往，崔子之徒賈舉率崔子之徒而攻公，公入室，請與之分國，崔子不許；公請自刃於廟，崔子又不聽；公乃走，踰於北墻。賈舉射公，中其股，公墜，崔子之徒以戈斫公而死之，而立其弟景公。」近之所見：李兌之用趙也，餓主父百日而死；卓齒之用齊也，擢湣王之筋，懸之廟梁，宿昔而死。故厲雖癕腫疕瘍，上比於《春秋》，未至於絞頸射股也；下比於近世，未至饑死擢筋也。故劫殺死亡之君，此其心之憂懼，形之苦痛也，必甚於厲矣。由此觀之，雖「厲憐王」可也。

韓非子卷第五
亡徵第十五
凡人主之國小而家大，權輕而臣重者，可亡也。簡法禁而務謀慮，荒封内而恃交援者，可亡也。羣臣爲學，門子好辯，商賈外積，小民右仗者，可亡也。好宫室臺榭陂池，事車服器玩，好罷露百姓，煎靡貨財者，可亡也。用時日，事鬼神，信卜筮，而好祭祀者，可亡也。聽以爵不待參驗，用一人爲門户者，可亡也。官職可以重求，爵禄可以貨得者，可亡也。緩心而無成，柔茹而寡断，好惡無決而無所定立者，可亡也。饕貪而無饜，近利而好得者，可亡也。喜淫辭而不周於法，好辯說而不求其用，濫於文麗而不顧其功者，可亡也。淺薄而易見，漏泄而無藏，不能周密而通羣臣之語者，可亡也。很剛而不和，愎諫而好勝，不顧社稷而輕爲自信者，可亡也。恃交援而簡近隣，怙强大之救而侮所迫之國者，可亡也。羈旅僑士，重帑在外，上間謀計，下與民事者，可亡也。民信其相，下不能其上，主愛信之而弗能廢者，可亡也。境内之傑不事，而求封外之士，不以功伐課試，而好以名問舉錯，羈旅起貴以陵故常者，可亡也。輕其適正，庶子稱衡，太子未定而主即世者，可亡也。大心而無悔，國亂而自多，不料境内之資而易其隣敵者，可亡也。國小而不處卑，力少而不畏强，無禮而侮大隣，貪愎而拙交者，可亡也。太子已置，而娶於强敵以爲后妻，則太子危，如是則羣臣易慮；羣臣易慮者，可亡也。怯懾而弱守，蚤見而心柔懦，知有謂可，断而弗敢行者，可亡也。出君在外而國更置，質太子未反而君易子，如是則國擕；國擕者，可亡也。挫辱大臣而狎其身，刑戮小民而逆其使，懷怒思恥而專習則賊生；賊生者，可亡也。大臣兩重，父兄衆強，内黨外援以爭事勢者，可亡也。婢妾之言聽，愛玩之智用，外内悲惋而數行不法者，可亡也。簡侮大臣，無禮父兄，勞苦百姓，殺戮不辜者，可亡也。好以智矯法，時以行雜公，法禁變易，號令數下者，可亡也。無地固，城郭惡，無畜積，財物寡，無守戰之備而輕攻伐者，可亡也。穜類不壽，主數即世，嬰兒爲君，大臣專制，樹羈旅以爲黨，數割地以待交者，可亡也。太子尊顯，徒屬衆強，多大國之交，而威勢蚤具者，可亡也。變褊而心急，輕疾而易動發，心愪忿而不訾前後者，可亡也。主多怒而好用兵，簡本教而輕戰攻者，可亡也。貴臣相妬，大臣隆盛，外藉敵國，内困百姓，以攻怨讎，而人主弗誅者，可亡也。君不肖而側室賢，太子輕而庶子伉，官吏弱而人民桀，如此則國躁；國躁者，可亡也。藏怨而弗發，懸罪而弗誅，使羣臣陰憎而愈憂懼，而久未可知者，可亡也。出軍命將太重，邊地任守太尊，專制擅命，徑爲而無所請者，可亡也。后妻淫亂，主母畜穢，外内混通，男女無别，是謂兩主；兩主者，可亡也。后妻賤而婢妾貴，太子卑而庶子尊，相室輕而典謁重，如此則内外乖；内外乖者，可亡也。大臣甚貴，偏黨衆强，壅塞主斷而重擅國者，可亡也。私門之官用，馬府之世絀，鄉曲之善舉，官職之勞廢，貴私行而賤公功者，可亡也。公家虚而大臣實，正户貧而寄寓富，耕戰之士困，末作之民利者，可亡也。見大利而不趨，聞禍端而不備，淺薄於爭守之事，而務以仁義自飾者，可亡也。不爲人主之孝，而慕匹夫之孝，不顧社稷之利，而聽主母之令，女子用國，刑餘用事者，可亡也。辭辯而不法，心智而無術，主多能而不以法度從事者，可亡也。親臣進而故人退，不肖用事而賢良伏，無功貴而勞苦賤，如是則下怨；下怨者，可亡也。父兄大臣禄秩過功，章服侵等，宫室供養大侈，而人主弗禁，則臣心無窮；臣心無窮者，可亡也。公壻公孫與民同門，暴慠其隣者，可亡也。
亡徵者，非曰必亡，言其可亡也。夫兩堯不能相王，兩桀不能相亡；亡、王之機，必其治亂、其强弱相踦者也。木之折也必通蠹，墻之壞也必通隙。然木雖蠹，無疾風不折；墻雖隙，無大雨不壞。萬乘之主，有能服術行法以爲亡徵之君風雨者，其兼天下不難矣！

三守第十六
人主有三守。三守完，則國安身榮；三守不完，則國危身殆。何謂三守？人臣有議當途之失、用事之過、舉臣之情，人主不心藏而漏之近習能人，使人臣之欲有言者不敢不下適近習能人之心，而乃上以聞人主。然則端言直道之人不得見，而忠直日䟽。愛人，不獨利也，待譽而後利之；憎人，不獨害也，待非而後害之。然則人主無威而重在左右矣。惡自治之勞憚，使羣臣輻湊之變，因傳柄移藉，使殺生之機、奪予之要在大臣，如是者侵。此謂三守不完。三守不完，則劫殺之徵也。
凡劫有三：有明劫，有事劫，有刑劫。人臣有大臣之尊，外操國要以資羣臣，使外内之事非己不得行。雖有賢良，逆者必有禍，而順者必有福。然則羣臣直莫敢忠主憂國以爭社稷之利害。人主雖賢，不能獨計，而人臣有不敢忠主，則國爲亡國矣。此謂國無臣。國無臣者，豈郎中虚而朝臣少哉？羣臣持禄養交，行私道而不效公忠，此謂明劫。鬻寵擅權，矯外以勝内，險言禍福得失之形，以阿主之好惡。人主聽之，卑身輕國以資之，事敗與主分其禍，而功成則臣獨專之。諸用事之人，壹心同辭以語其美，則主言惡者必不信矣，此謂事劫。至於守司囹圄，禁制刑罰，人臣擅之，此謂刑劫。三守不完，則三劫者起；三守完，則三劫者止。三劫止塞，則王矣。

備内第十七
人主之患在於信人。信人，則制於人。人臣之於其君，非有骨肉之親也，縛於勢而不得不事也。故爲人臣者，窺覘其君心也無須臾之休，而人主怠慠處其上，此世所以有劫君弑主也。爲人主而大信其子，則姦臣得乘於子以成其私，故李兌傅趙王而餓主父。爲人主而大信其妻，則姦臣得乘於妻以成其私，故優施傅麗姬殺申生而立奚齊。夫以妻之近與子之親而猶不可信，則其餘無可信者矣。
且萬乘之主，千乘之君，后妃、夫人適子爲太子者，或有欲其君之蚤死者。何以知其然？夫妻者，非有骨肉之恩也，愛則親，不愛則䟽。語曰：「其母好者其子抱。」然則其爲之反也，其母惡者其子釋。丈夫年五十而好色未解也，婦人年三十而美色衰矣。以衰美之婦人事好色之丈夫，則身見䟽賤，而子疑不爲後，此后妃、夫人之所以冀其君之死者也。唯母爲后而子爲主，則令無不行，禁無不止，男女之樂不減於先君，而擅萬乘不疑，此鴆毒扼昧之所以用也。故《桃左春秋》曰：「人主之疾死者不能處半。」人主弗知，則亂多資。故曰：利君死者衆，則人主危。故王良愛馬，越王勾踐愛人，爲戰與駞。醫善吮人之傷，含人之血，非骨肉之親也，利所加也。故輿人成輿，則欲人之富貴；匠人成棺，則欲人之夭死也。非輿人仁而匠人賊也，人不貴，則輿不售；人不死，則棺不買。情非憎人也，利在人之死也。故后妃、夫人太子之黨成而欲君之死也，君不死，則勢不重。情非憎君也，利在君之死也。故人主不可以不加心於利己死者。故日月暈圍於外，其賊在内，備其所憎，禍在所愛。是故明王不舉不參之事，不食非常之食；遠聽而近視以審内外之失，省同異之言以知朋黨之分，偶叄伍之驗以責陳言之實，執後以應前，按法以治衆，衆端以參觀；士無幸賞，無踰行，殺必當，罪不赦，則姦邪無所容其私。
徭役多則民苦，民苦則權勢起，權勢起則復除重，復除重則貴人富。苦民以富貴人，起勢以藉人臣，非天下長利也。故曰：徭役少則民安，民安則下無重權，下無重權則權勢滅，權勢滅則德在上矣。今夫水之勝火亦明矣，然而釜鬵間之，水煎沸竭盡其上，而火得熾盛焚其下，水失其所以勝者矣。今夫治之禁姦又明於此，然守法之臣爲釜鬵之行，則法獨明於胷中，而已失其所以禁姦者矣。上古之傳言，《春秋》所記，犯法爲逆以成大姦者，未嘗不從尊貴之臣也。然而法令之所以備，刑罰之所以誅，常於卑賤，是以其民絶望，無所告愬。大臣比周，蔽上爲一，陰相善而陽相惡，以示無私，相爲耳目，以候主隙，人主掩蔽，無道得聞，有主名而無實，臣專法而行之，周天子是也。偏借其權勢，則上下易位矣，此言人臣之不可借權勢也。

南面第十八
人主之過，在已任臣矣，又必反與其所不任者備之，此其說必與其所任者爲讎，而主反制於其所不任者。今所與備人者，且曩之所備也。人主不能明法而以制大臣之威，無道得小人之信矣。人主釋法而以臣備臣，則相愛者比周而相譽，相憎者朋黨而相非。非譽交争，則主惑亂矣。人臣者，非名譽請謁無以進取，非背法專制無以爲威，非假於忠信無以不禁；三者，惽主壞法之資也。人主使人臣雖有智能，不得背法而專制；雖有賢行，不得踰功而先勞；雖有忠信，不得釋法而不禁：此之謂明法。
人主有誘於事者，有壅於言者，二者不可不察也。人臣易言事者，少索資，以事誣主。主誘而不察，因而多之，則是臣反以事制主也。如是者謂之誘，誘於事者困於患。其進言少，其退費多，雖有功，其進言不信。不信者有罪，事有功者不賞，則羣臣莫敢飾言以惽主。主道者，使人臣前言不復於後，後言不復於前，事雖有功，必伏其罪，謂之任下。
人臣爲主設事而恐其非也，則先出說設言曰：「議是事者，妬事者也。」人主藏是言，不更聽羣臣；羣臣畏是言，不敢議事。二勢者用，則忠臣不聽而譽臣獨任。如是者謂之壅於言，壅於言者制於臣矣。主道者，使人臣必有言之責，又有不言之責。言無端末辯無所驗者，此言之責也；以不言避責持重位者，此不言之責也。人主使人臣言者必知其端以責其實，不言者必問其取舍以爲之責，則人臣莫敢妄言矣，又不敢默然矣，言、默則皆有責也。
人主欲爲事，不通其端末，而以明其欲，有爲之者，其爲不得利，必以害反。知此者，任理去欲。舉事有道，計其入多，其出少者，可爲也。惑主不然，計其入，不計其出，出雖倍其入，不知其害，則是名得而實亡。如是者功小而害大矣。凡功者，其入多，其出少，乃可謂功。今大費無罪而少得爲功，則人臣出大費而成小功，小功成而主亦有害。
不知治者，必曰：「無變古，毋易常。」變與不變，聖人不聽，正治而已。然則古之無變，常之毋易，在常古之可與不可。伊尹毋變殷，太公毋變周，則湯、武不王矣。管仲毋易齊，郭偃毋更晉，則桓、文不霸矣。凡人難變古者，憚易民之安也。夫不變古者，襲亂之迹；適民心者，恣姦之行也。民愚而不知亂，上懦而不能更，是治之失也。人主者，明能知治，嚴必行之，故雖拂於民，必立其治。說在商君之内外而鐵殳，重盾而豫戒也。故郭偃之始治也，文公有官卒；管仲始治也，桓公有武車：戒民之備也。是以遇贛窳墯之民，苦小費而忘大利也，故夤虎受阿謗。而𨌑小變而失長便，故鄒賈非載旅。狎習於亂而容於治，故鄭人不能歸。

飾邪第十九
鑿龜數筴，兆曰「大吉」，而以攻燕者，趙也。鑿龜數筴，兆曰「大吉」，而以攻趙者，燕也。劇辛之事燕，無功而社稷危；鄒衍之事燕，無功而國道絶。趙代先得意於燕，後得意於齊，國亂節高，自以爲與秦提衡，非趙龜神而燕龜欺也。趙又嘗鑿龜數筴而北伐燕，將劫燕以逆秦，兆曰「大吉」。始攻大梁而秦出上黨矣，兵至釐而六城拔矣；至陽城，秦拔鄴矣，龐援揄兵而南，則鄣盡矣。臣故曰：趙龜雖無遠見於燕，且宜近見於秦。秦以其「大吉」，辟地有實，救燕有有名。趙以其「大吉」，地削兵辱，主不得意而死。又非秦龜神而趙龜欺也。初時者，魏數年東鄉攻盡陶、衞，數年西鄉以失其國，此非豐隆、五行、太一、王相、攝提、六神、五括、天河、殷搶、歲星數年在西也，又非天缺、弧逆、刑星、熒惑、奎台數年在東也。故曰：龜筴鬼神不足舉勝，左右背鄉不足以專戰。然而恃之，愚莫大焉。
古者先王盡力於親民，加事於明法。彼法明，則忠臣勸；罰必，則邪臣止。忠勸邪止而地廣主尊者，秦是也；羣臣朋黨比周以隱正道行私曲而地削主卑者，山東是也。亂弱者亡，人之性也；治强者王，古之道也。越王勾踐恃大朋之龜與吴戰而不勝，身臣入宦于吴；反國弃龜，明法親民以報吴，則夫差爲擒。故恃鬼神者慢於法，恃諸侯者危其國。曹恃齊而不聽宋，齊攻荆而宋滅曹。邢恃吴而不聽齊，越伐吴而齊滅邢。許恃荆而不聽魏，荆攻宋而魏滅許。鄭恃魏而不聽韓，魏攻荆而韓滅鄭。今者韓國小而恃大國，主慢而聽秦、魏，恃齊、荆爲用，而小國愈亡。故恃人不足以廣壤，而韓不見也。荆爲攻魏而加兵許、鄢，齊攻任、扈而削魏，不足以存鄭，而韓弗知也。此皆不明其法禁以治其國，恃外以滅其社稷者也。
臣故曰：明於治之數，則國雖小，富；賞罰敬信，民雖寡，强。賞罰無度，國雖大，兵弱者，地非其地，民非其民也。無地無民，堯、舜不能以王，三代不能以强。人主又以過予，人臣又以徒取。舍法律而言先王明君之功者，上任之以國。臣故曰：是願古之功，以古之賞賞今之人也。主以是過予，而臣以此徒取矣。主過予，則臣偷幸；臣徒取，則功不尊。無功者受賞，則財匱而民望；財匱而民望，則民不盡力矣。故用賞過者失民，用刑過者民不畏。有賞不足以勸，有刑不足以禁，則國雖大，必危。
故曰：小知不可使謀事，小忠不可使主法。荆恭王與晉厲公戰於鄢陵，荆師敗，恭王傷。酣戰，而司馬子反渴而求飲，其友竪穀陽奉巵酒而進之。子反曰：「去之，此酒也。」竪穀陽曰：「非也。」子反受而飲之。子反爲人嗜酒，甘之，不能絶之於口，醉而卧。恭王欲復戰而謀事，使人召子反，子反辭以心疾。恭王駕而往視之，入幄中，聞酒臭而還，曰：「今日之戰，寡人目親傷。所恃者司馬，司馬又如此，是亡荆國之社稷而不恤吾衆也。寡人無與復戰矣。」罷師而去之，斬子反以爲大戮。故曰：竪穀陽之進酒也，非以端惡子反也，實心以忠愛之，而適足以殺之而已矣。此行小忠而賊大忠者也。故曰：小忠，大忠之賊也。若使小忠主法，則必將赦罪以相愛，是與下安矣，然而妨害於治民者也。
當魏之方明《立辟》、從憲令之時，有功者必賞，有罪者必誅，强匡天下，威行四隣；及法慢，妄予，而國日削矣。當趙之方明《國律》、從大軍之時，人衆兵强，辟地齊、燕；及《國律》慢，用者弱，而國日削矣。當燕之方明《奉法》、審官斷之時，東縣齊國，南盡中山之地；及《奉法》已亡，官断不用，左右交爭，論從其下，則兵弱而地削，國制於隣敵矣。故曰：明法者强，慢法者弱。强弱如是其明矣，而世主弗爲，國亡宜矣。語曰：「家有常業，雖飢不餓；國有常法，雖危不亡。」夫舍常法而從私意，則臣下飾於智能；臣下飾於智能，則法禁不立矣。是妄意之道行，治國之道廢也。治國之道，去害法者，則不惑於智能，不矯於名譽矣。昔者舜使吏決鴻水，先令有功而舜殺之；禹朝諸侯之君會稽之上，防風之君後至而禹斬之。以此觀之，先令者殺，後令者斬，則古者先貴如令矣。故鏡埶清而無事，美惡從而比焉；衡埶正而無事，輕重從而載焉。夫揺鏡則不得爲明，揺衡則不得爲正，法之謂也。故先王以道爲常，以法爲本。本治者名尊，本亂者名絶。凡智能明通，有以則行，無以則止。故智能單道，不可傳於人。而道法萬全，智能多失。夫懸衡而知平，設規而知圓，萬全之道也。明主使民飾於道之故，故佚而有功。釋規而任巧，釋法而任智，惑亂之道也。亂主使民飾於智，不知道之故，故勞而無功。釋法禁而聽請謁，羣臣賣官於上，取賞於下，是以利在私家而威在羣臣。故民無盡力事主之心，而務爲交於上。民好上交，則貨財上流而巧說者用。若是，則有功者愈少。姦臣愈進而材臣退，則主惑而不知所行，民聚而不知所道。此廢法禁、後功勞、舉名譽、聽請謁之失也。凡敗法之人，必設詐託物以來親，又好言天下之所希有，此暴君亂主之所以惑也，人臣賢佐之所以侵也。故人臣稱伊尹、管仲之功，則背法飾智有資；稱比干、子胥之忠而見殺，則疾强諫有辭。夫上稱賢明，下稱暴亂，不可以取類，若是者禁。君之立法，以爲是也，今人臣多立其私智以法爲非者，是邪以智，過法立智。如是者禁，主之道也。
明主之道，必明於公私之分，明法制，去私恩。夫令必行，禁必止，人主之公義也；必行其私，信於朋友，不可爲賞勸，不可爲罰沮，人臣之私義也。私義行則亂，公義行則治，故公私有分。人臣有私心，有公義。脩身潔白而行公行正，居官無私，人臣之公義也；汙行從欲，安身利家，人臣之私心也。明主在上，則人臣去私心行公義；亂主在上，則人臣去公義行私心。故君臣異心，君以計畜臣，臣以計事君，君臣之交，計也。害身而利國，臣弗爲也；害國而利臣，君不行也。臣之情，害身無利；君之情，害國無親。君臣也者，以計合者也。至夫臨難必死，盡智竭力，爲法爲之。故先王明賞以勸之，嚴刑以威之。賞刑明，則民盡死；民盡死，則兵強主尊。刑賞不察，則民無功而求得，有罪而幸免，則兵弱主卑。故先王賢佐盡力竭智。故曰：公私不可不明，法禁不可不審，先王知之矣。

韓非子卷第六
解老第二十
德者，内也；得者，外也。「上德不德」，言其神不淫於外也。神不淫於外則身全，身全之謂德。德者，得身也。凡德者，以無爲集，以無欲成，以不思安，以不用固。爲之欲之，則德無舍；德無舍，則不全。用之思之則不固，不固則無功，無功則生於德。德則無德，不得則有德。故曰：「上德不德，是以有德。」
所以貴無爲無思爲虚者，謂其意無所制也。夫無術者，故以無爲無思爲虚也。夫故以無爲無思爲虚者，其意常不忘虚，是制於爲虚也。虚者，謂其意無所制也。今制於爲虚，是不虚也。虚者之無爲也，不以無爲爲有常。不以無爲爲有常則虚，虚則德盛，德盛之謂上德。故曰：「上德無爲而無不爲也。」
仁者，謂其中心欣然愛人也；其喜人之有福，而惡人之有禍也；生心之所不能已也，非求其報也。故曰：「上仁爲之而無以爲也。」
義者，君臣上下之事，父子貴賤之差也，知交朋友之接也，親踈内外之分也。臣事君宜，下懷上宜，子事父宜，賤敬貴宜，知交友朋之相助也宜，親者内而踈者外宜。義者，謂其宜也，宜而爲之。故曰：「上義爲之而有以爲也。」
禮者，所以貌情也，群義之文章也，君臣父子之交也，貴賤賢不肖之所以别也。中心懷而不諭，故疾趨卑拜而明之；實心愛而不知，故好言繁辝以信之。禮者，外飾之所以諭内也。故曰：禮以貌情也。凡人之爲外物動也，不知其爲身之禮也。衆人之爲禮也，以尊他人也，故時勸時衰。君子之爲禮，以爲其身；以爲其身，故神之爲上禮；上禮神而衆人貳，故不能相應；不能相應，故曰：「上禮爲之而莫之應。」衆人雖貳，聖人之復恭敬盡手足之禮也不衰。故曰：「攘臂而仍之。」
道有積而積有功；德者，道之功。功有實而實有光；仁者，德之光。光有澤而澤有事；義者，仁之事也。事有禮而禮有文；禮者，義之文也。故曰：「失道而後失德，失德而後失仁，失仁而後失義，失義而後失禮。」
禮爲情貌者也，文爲質飾者也。夫君子取情而去貌，好質而惡飾。夫恃貌而論情者，其情惡也；須飾而論質者，其質衰也。何以論之？和氏之璧，不飾以五采；隋侯之珠，不飾以銀黄。其質至美，物不足以飾之。夫物之待飾而後行者，其質不美也。是以父子之間，其禮樸而不明，故曰禮薄也。凡物不並盛，陰陽是也；理相奪予，威德是也；實厚者貌薄，父子之禮是也。由是觀之，禮繁者，實心衰也。然則爲禮者，事通人之樸心者也。衆人之爲禮也，人應則輕歡，不應則責怨。今爲禮者事通人之樸心而資之以相責之分，能毋爭乎？有爭則亂，故曰：「夫禮者，忠信之薄也，而亂之首乎。」
先物行先理動之謂前識。前識者，無緣而妄意度也。何以論之？詹何坐，弟子侍，牛鳴於門外。弟子曰：「是黑牛也而白題。」詹何曰：「然，是黑牛也，而白在其角。」使人視之，果黑牛而以布裹其角。以詹子之術，嬰衆人之心，華焉殆矣！故曰：「道之華也。」嘗試釋詹子之察，而使五尺之愚童子視之，亦知其黑牛而以布裹其角也。故以詹子之察，苦心傷神，而後與五尺之愚童子同功，是以曰：「愚之首也。」故曰：「前識者，道之華也，而愚之首也。」
所謂「大丈夫」者，謂其智之大也。所謂「處其厚不處其薄」者，行情實而去禮貌也。所謂「處其實不處其華」者，必緣理不徑絶也。所謂「去彼取此」者，去貌、徑絶而取緣理、好情實也。故曰：「去彼取此。」
人有禍，則心畏恐；心畏恐，則行端直；行端直，則思慮熟；思慮熟，則得事理。行端直，則無禍害；無禍害，則盡天年。得事理，則必成功。盡天年，則全而壽。必成功，則富與貴。全壽富貴之謂福，而福本於有禍。故曰：「禍兮福之所倚。」以成其功也。
人有福，則富貴至；富貴至，則衣食美；衣食美，則驕心生；驕心生，則行邪僻而動弃理。行邪僻，則身死夭；動弃理，則無成功。夫内有死夭之難而外無成功之名者，大禍也，而禍本生於有福。故曰：「福兮禍之所伏。」
夫緣道理以從事者，無不能成。無不能成者，大能成天子之勢尊，而小易得卿相將軍之賞禄。夫弃道理而妄舉動者，雖上有天子諸侯之勢尊，而下有猗頓、陶朱、卜祝之富，猶失其民人而亡其財資也。衆人之輕弃道理而易妄舉動者，不知其禍福之深大而道闊遠若是也，故諭人曰：「孰知其極？」
人莫不欲富貴全壽，而未有能免於貧賤死夭之禍也。心欲富貴全壽，而今貧賤死夭，是不能至於其所欲至也。凡失其所欲之路而妄行者之謂迷，迷則不能至於其所欲至矣。今衆人之不能至於其所欲至，故曰「迷」。衆人之所不能至於其所欲至也，自天地之剖判以至于今。故曰：「人之迷也，其日故以久矣。」
所謂方者，内外相應也，言行相稱也。所謂廉者，必生死之命也，輕恬資財也。所謂直者，義必公正，公心不偏黨也。所謂光者，官爵尊貴，衣裘壯麗也。今有道之士，雖中外信順，不以誹謗窮墮；雖死節輕財，不以侮罷羞貪；雖義端不黨，不以去邪罪私；雖勢尊衣美，不以夸賤欺貧。其故何也？使失路者而肯聽習問知，即不成迷也。今衆人之所以欲成功而反爲敗者，生於不知道理而不肯問知而聽能。衆人不肯問知聽能，而聖人強以其禍敗適之，則怨。衆人多而聖人寡，寡之不勝衆，數也。今舉動而與天下之爲讎，非全身長生之道也，是以行軌節而舉之也。故曰：「方而不割，廉而不穢，直而不肆，光而不耀。」
聰明睿智，天也；動靜思慮，人也。人也者，乘於天明以視，寄於天聰以聽，託於天智以思慮。故視強，則目不明；聽甚，則耳不聰；思慮過度，則智識乱。目不明，則不能決黑白之分；耳不聰，則不能别清濁之聲；智識亂，則不能審得失之地。目不能決黑白之色則謂之盲，耳不能别清濁之聲則謂之聾，心不能審得失之地則謂之狂。盲則不能避晝日之險，聾則不能知雷霆之害，狂則不能免人間法令之禍。書之所謂「治人」者，適動靜之節，省思慮之費也。所謂「事天」者，不極聰明之力，不盡智識之任。苟極盡，則費神多；費神多，則盲聾悖狂之禍至，是以嗇之。嗇之者，愛其精神，嗇其智識也。故曰：「治人事天莫如嗇。」
衆人之用神也躁，躁則多費，多費之謂侈。聖人之用神也靜，靜則少費，少費之謂嗇。嗇之謂術也，生於道理。夫能嗇也，是從於道而服於理者也。衆人離於患，陷於禍，猶未知退，而不服從道理。聖人雖未見禍患之形，虚無服從於道理，以稱蚤服。故曰：「夫謂嗇，是以蚤服。」
知治人者，其思慮靜；知事天者，其孔竅虚。思慮靜，故德不去；孔竅虚，則和氣日入。故曰：「重積德。」夫能令故德不去，新和氣日至者，蚤服者也。故曰：「蚤服，是謂重積德。」積德而後神静，神静而後和多，和多而後計得，計得而後能御萬物，能御萬物則戰易勝敵，戰易勝敵而論必蓋世，論必蓋世，故曰：「無不克。」無不克本於重積德，故曰：「重積德，則無不克。」戰易勝敵，則兼有天下；論必蓋世，則民人從。進兼天下而退從民人，其術遠，則衆人莫見其端末。莫見其端末，是以莫知其極。故曰：「無不克，則莫知其極。」
凡有國而後亡之，有身而後殃之，不可謂能有其國、能保其身。夫能有其國，必能安其社禝；能保其身，必能終其天年，而後可謂能有其國、能保其身矣。夫能有其國、保其身者，必且體道。體道，則其智深；其智深，則其會遠；其會遠，衆人莫能見其所極。唯夫能令人不見其事極，不見其事極者爲保其身、有其國。故曰：「莫知其極。」「莫知其極，則可以有國。」
所謂「有國之母」：母者，道也；道也者，生於所以有國之術；所以有國之術，故謂之「有國之母」。夫道以與世周旋者，其建生也長，持禄也久。故曰：「有國之母，可以長久。」樹木有曼根，有直根。直根者，書之所謂「柢」也。柢也者，木之所以建生也；曼根者，木之所以持生也。德也者，人之所以建生也；禄也者，人之所以持生也。今建於理者，其持禄也久，故曰：「深其根。」體其道者，其生日長，故曰：「固其柢。」柢固則生長，根深則視久，故曰：「深其根，固其柢，長生久視之道也。」
工人數變業則失其功，作者數揺徙則亡其功。一人之作，日亡半日，十日則亡五人之功矣；萬人之作，日亡半日，十日則亡五萬人之功矣。然則數變業者，其人彌衆，其虧彌大矣。凡法令更則利害易，利害易則民務變，務變之謂變業。故以理觀之：事大衆而數揺之，則少成功；藏大器而數徒之，則多敗傷；烹小鮮而數撓之，則賊其澤；治大國而數變法，則民苦之。是以有道之君貴静，不重變法。故曰：「治大國者若烹小鮮。」
人處疾則貴醫，有禍則畏鬼。聖人在上，則民少欲；民少欲，則血氣治而舉動理；舉動理，則少禍害。夫内無痤疽癉痔之害，而外無刑罰法誅之禍者，其輕恬鬼也甚。故曰：「以道莅天下，其鬼不神。」治世之民，不與鬼神相害也。故曰：「非其鬼不神也，其神不傷人也。」鬼祟也疾人之謂鬼傷人，人逐除之之謂人傷鬼也。民犯法令之謂民傷上，上刑戮民之謂上傷民。民不犯法，則上亦不行刑，上不行刑之謂上不傷人。故曰：「聖人亦不傷民。」上不與民相害，而人不與鬼相傷，故曰：「兩不相傷。」民不敢犯法，則上内不用刑罰，而外不事利其産業。上内不用刑罰，而外不事利其産業，則民蕃息。民蕃息而畜積盛。民蕃息而畜積盛之謂有德。凡所謂崇者，魂魄去而精神亂，精神亂則無德。鬼不祟人則魂魄不去，魂魄不去而精神不亂，精神不亂之謂有德。上盛畜積而鬼不亂其精神，則德盡在於民矣。故曰：「兩不相傷，則德交歸焉。」言其德上下交盛而俱歸於民也。
有道之君，外無怨讎於鄰敵，而内有德澤於人民。夫外無怨讎於鄰敵者，其遇諸侯也外有禮義；内有德澤於人民者，其治人事也務本。遇諸侯有禮義，則役希起；治民事務本，則淫奢止。凡馬之所以大用者，外供甲兵而内給淫奢也。今有道之君，外希用甲兵，而内禁淫奢。上不事馬於戰鬬逐北，而民不以馬遠淫通物，所積力唯田疇。積力於田疇，必且糞灌。故曰：「天下有道，却走馬以糞也。」
人君無道，則内暴虐其民，而外侵欺其鄰國。内暴虐則民産絶，外侵欺則兵數起。民産絶則畜生少，兵數起則士卒盡。畜生少則戎馬乏，士卒盡則軍危殆。戎馬乏則牸馬出，軍危殆則近臣役。馬者，軍之大用；郊者，言其近也。今所以給軍之具於牸馬近臣。故曰：「天下無道，戎馬生於郊矣。」
人有欲則計會亂，計會亂而有欲甚，有欲甚則邪心勝，邪心勝則事經絶，事經絶則禍難生。由是觀之，禍難生於邪心，邪心誘於可欲。可欲之類，進則教良民爲姦，退則令善人有禍；姦起則上侵弱君，禍至則民人多傷。然則可欲之類，上侵弱君而下傷人民。夫上侵弱君而下傷人民者，大罪也。故曰：「禍莫大於可欲。」是以聖人不引五色，不淫於聲樂，明君賤玩好而去淫麗。
人無毛羽，不衣則不犯寒；上不屬天而下不著地，以腸胃爲根本，不食則不能活。是以不免於欲利之心。欲利之心不除，其身之憂也。故聖人衣足以犯寒，食足以充虚，則不憂矣。衆人則不然，大爲諸侯，小餘千金之資，其欲得之憂不除也。胥靡有免，死罪時活，今不知足者之憂終身不解。故曰：「禍莫大於不知足。」
故欲利甚於憂，憂則疾生，疾生而智慧衰；智慧衰，則失度量；失度量，則妄舉動；妄舉動，則禍害至；禍害至而疾嬰内，疾嬰内，則痛禍薄外；痛禍薄外，則苦痛雜於腸胃之間；苦痛雜於腸胃之間，則傷人也憯。憯則退而自咎，退而自咎也生於欲利。故曰：「咎莫憯於欲利。」
道者，萬物之所然也，萬理之所稽也。理者，成物之文也；道者，萬物之所以成也。故曰：道，理之者也。物有理，不可以相薄；物有理不可以相薄，故理之爲物之制。萬物各異理，而道盡稽萬物之理，故不得不化；不得不化，故無常操。無常操，是以死生氣禀焉，萬智斟酌焉，萬事廢興焉。天得之以高，地得之以藏，維斗得之以成其威，日月得之以恒其光，五常得之以常其位，列星得之以端其行，四時得之以御其變氣，軒轅得之以擅四方，赤松得之與天地統，聖人得之以成文章。道，與堯舜俱智，與接輿俱狂，與桀紂俱滅，與湯武俱昌。以爲近乎，遊於四極；以爲遠乎，常在吾側；以爲暗乎，其光昭昭；以爲明乎，其物冥冥。而功成天地，和化雷霆，宇内之物，恃之以成。凡道之情，不制不形，柔弱隨時，與理相應。萬物得之以死，得之以生；萬事得之以敗，得之以成。道譬諸若水，溺者多飲之即死，渴者適飲之即生；譬之若劒戟，愚人以行忿則禍生，聖人以誅暴則福成。故得之以死，得之以生，得之以敗，得之以成。
人希見生象也，而得死象之骨，案其圖以想其生也，故諸人之所以意想者皆謂之「象」也。今道雖不可得聞見，聖人執其見功以處見其形，故曰：「無狀之狀，無物之象。」
凡理者，方圓、短長、麤靡、堅脆之分也，故理定而後可得道也。故定理有存亡，有死生，有盛衰。夫物之一存一亡，乍死乍生，初盛而後衰者，不可謂常。唯夫與天地之剖判也具生，至天地之消散也不死不衰者謂「常」。而常者無攸易，無定理。無定理，非在於常所，是以不可道也。聖人觀其玄虚，用其周行，强字之曰「道」，然而可論。故曰：「道之可道，非常道也。」
人始於生而卒於死。始之謂出，卒之謂入。故曰：「出生入死。」人之身三百六十節，四肢、九竅，其大具也。四肢與九竅十有三者，十有三者之動静盡屬於生焉。屬之謂徒也，故曰：生之徒也，十有三者。至死也，十有三具者皆還而屬之於死，死之徒亦有十三。故曰：「生之徒十有三，死之徒十有三。」凡民之生生，而生者固動，動盡則損也；而動不止，是損而不止也。損而不止則生盡，生盡之謂死，則十有三具者皆爲死死地也。故曰：「民之生，生而動，動皆之死地，之十有三。」
是以聖人愛精神而貴處靜，不愛精神、不貴處靜，此甚大於兕虎之害。夫兕虎有域，動靜有時。避其域，省其時，則免其兕虎之害矣。民獨知兕虎之有爪角也，而莫知萬物之盡有爪角也，不免於萬物之害。何以論之？時雨降集，曠野閒靜，而以昬晨犯山川，則風露之爪角害之。事上不忠，輕犯禁令，則刑法之爪角害之。處鄉不節，憎愛無度，則爭闘之爪角害之。嗜慾無限，動靜不節，則痤疽之爪角害之。好用其私智而弃道理，則網羅之爪角害之。兕虎有域，而萬害有原，避其域，塞其原，則免於諸害矣。凡兵革者，所以備害也。重生者，雖入軍無忿爭之心；無忿爭之心，則無所用救害之備。此非獨謂野處之軍也，聖人之遊世也，無害人之心，則必無人害；無人害，則不備人。故曰：「陸行不遇兕虎。」入山不恃備以救害，故曰：「入軍不備甲兵。」遠諸害，故曰：「兕無所投其角，虎無所錯其爪，兵無所容其刃。」不設備而必無害，天地之道理也。體天地之道，故曰：「無死地焉。」動無死地，而謂之「善攝生」矣。
愛子者慈於子，重生者慈於身，貴功者慈於事。慈母之於弱子也，務致其福；務致其福，則事除其禍；事除其禍，則思慮熟；思慮熟，則得事理；得事理，則必成功；必成功，則其行之也不疑，不疑之謂勇。聖人之於萬事也，盡如慈母之爲弱子慮也，故見必行之道。見必行之道則明，其從事亦不疑，不疑之謂勇。不疑生於慈，故曰：「慈，故能勇。」
周公曰：「冬日之閉凍也不固，則春夏之長草木也不茂。」天地不能常侈常費，而況於人乎？故萬物必有盛衰，萬事必有㢮張，國家必有文武，官治必有賞罰。是以智士儉用其財則家富，聖人愛寶其神則精盛，人君重戰其卒則民衆，民衆則國廣。是以舉之曰：「儉，故能廣。」
凡物之有形者易裁也，易割也。何以論之？有形則有短長，有短長則有小大，有小大則有方圓，有方圓則有堅脆，有堅脆則有輕重，有輕重則有白黑。短長、大小、方圓、堅脆、輕重、白黑之謂理。理定而物易割也。故議於大庭而後言則立，權議之士知之矣。故欲成方圓而随其規矩，則萬事之功形矣。而萬物莫不有規矩，議言之士，計會規矩也。聖人盡隨於萬物之規矩，故曰：「不敢爲天下先。」不敢爲天下先，則事無不事，功無不功，而議必蓋世，欲無處大官，其可得乎？處大官之謂爲成事長。是以故曰：「不敢爲天下先，故能爲成事長。」
慈於子者不敢絶衣食，慈於身者不敢離法度，慈於方圓者不敢舍規矩。故臨兵而慈於士吏則戰勝敵，慈於器械則城堅固。故曰：「慈，於戰則勝，以守則固。」夫能自全也而盡隨於萬物之理者，必且有天生。天生也者，生心也，故天下之道盡之生也。若以慈衛之也，事必萬全，而舉無不當，則謂之寶矣。故曰：「吾有三寶，持而寶之。」
書之所謂「大道」也者，端道也。所謂貌「施」也者，邪道也。所謂「徑」大也者，佳麗也。佳麗也者，邪道之分也。「朝甚除」也者，獄訟繁也。獄訟繁則田荒，田荒則府倉虚，府倉虚則國貧，國貧而民俗淫侈，民俗淫侈則衣食之業絶，衣食之業絶則民不得無飾巧詐，飾巧詐則知采文，知采文之謂「服文采」。獄訟繁，倉廪虚，而有以淫侈爲俗，則國之傷也若以利劒刺之。故曰：「帶利劒。」諸夫飾智故以至於傷國者，其私家必富；私家必富，故曰：「資貨有餘。」國有若是者，則愚民不得無術而效之，效之則小盜生。由是觀之，大姦作則小盜隨，大姦唱則小盜和。竽也者，五聲之長者也，故竽先則鍾瑟皆隨，竽唱則諸樂皆和。今大姦作則俗之民唱，俗之民唱則小盜必和。故「服文采，帶利劒，厭飲食，而貨資有餘者，是之謂盜竽矣」。
人無愚智，莫不有趨舍。恬淡平安，莫不知禍福之所由來。得於好惡，怵於淫物，而後變乱。所以然者，引於外物，亂於玩好也。恬淡有趨舍之義，平安知禍福之計。而今也玩好變之，外物引之；引之而往，故曰「拔」。至聖人不然：一建其趨舍，雖見所好之物不能引，不能引之謂「不拔」；一於其情，雖有可欲之類神不爲動，神不爲動之謂「不脫」。爲人子孫者，體此道以守宗廟，宗廟不滅之謂「祭祀不絶」。身以積精爲德，家以資財爲德，鄉國天下皆以民爲德。今治身而外物不能亂其精神，故曰：「脩之身，其德乃真。」真者，慎之固也。治家，無用之物不能動其計，則資有餘，故曰：「脩之家，其德有餘。」治鄉者行此節，則家之有餘者益衆，故曰：「脩之鄉，其德乃長。」治邦者行此節，則鄉之有德者益衆，故曰：「脩之邦，其德乃豐。」莅天下者行此節，則民之生莫不受其澤，故曰：「脩之天下，其德乃普。」脩身者以此别君子小人，治鄉治邦莅天下者各以此科適觀息耗，則萬不失一。故曰：「以身觀身，以家觀家，以鄉觀鄉，以邦觀邦，以天下觀天下。吾奚以知天下之然也？以此。」

韓非子卷第七
喻老第二十一
天下有道，無急患，則曰静，遽傳不用。故曰：「却走馬以糞。」天下無道，攻擊不休，相守數年不已，甲胄生蟣虱，鷰雀處帷幄，而兵不歸。故曰：「戎馬生於郊。」
翟人有獻豐狐、玄豹之皮於晉文公。文公受客皮而歎曰：「此以皮之美自爲罪。」夫治國者以名號爲罪，徐偃王是也；以城與地爲罪，虞、虢是也。故曰：「罪莫大於可欲。」
智伯兼范、中行而攻趙不已，韓、魏反之，軍敗晉陽，身死高梁之東，遂卒被分，漆其首以爲溲器。故曰：「禍莫大於不知足。」
虞君欲屈産之乘與垂棘之璧，不聽宫之奇，故邦亡身死。故曰：「咎莫憯於欲得。」
邦以存爲常，霸王其可也；身以生爲常，富貴其可也。不以欲自害，則邦不亡，身不死。故曰：「知足之爲足矣。」
楚莊王既勝，狩于河雍，歸而賞孫叔敖。孫叔敖請漢間之地，沙石之處。楚邦之法，禄臣再世而收地，唯孫叔敖獨在。此不以其邦爲收者，瘠也，故九世而祀不絶。故曰：「善建不拔，善抱不脫，子孫以其祭祀世世不輟。」孫叔敖之謂也。
制在己曰重，不離位曰静。重則能使輕，静則能使躁。故曰：「重爲輕根，静爲躁君。」故曰「君子終日行，不離輜重」也。邦者，人君之輜重也。主父生傳其邦，此離其輜重者也，故雖有代、雲中之樂，超然已無趙矣。主父，萬乘之主，而以身輕於天下。無勢之謂輕，離位之謂躁，是以生幽而死。故曰：「輕則失臣，躁則失君。」主父之謂也。
勢重者，人君之淵也。君人者，勢重於人臣之間，失則不可復得也。簡公失之於田成，晉公失之於六卿，而邦亡身死。故曰：「魚不可脫於深淵。」賞罰者，邦之利器也，在君則制臣，在臣則勝君。君見賞，臣則損之以爲德；君見罰，臣則益之以爲威。人君見賞，而人臣用其勢；人君見罰，人臣乘其威。故曰：「邦之利器，不可以示人。」
越王入宦於吴，而觀之伐齊以弊吳。吳兵既勝齊人於艾陵，張之於江、濟，強之於黄池，故可制於五湖。故曰：「將欲翕之，必固張之；將欲弱之，必固強之。」晉獻公將欲襲虞，遺之以璧馬；知伯將襲仇由，遺之以廣車。故曰：「將欲取之，必固與之。」起事於無形，而要大功於天下，「是謂微明」。處小弱而重自卑損，謂「弱勝強」也。
有形之類，大必起於小；行久之物，族必起於少。故曰：「天下之難事必作於易，天下之大事必作於細。」是以欲制物者於其細也，故曰：「圖難於其易也，爲大於其細也。」千丈之堤，以螻蟻之穴潰；百尺之室，以突隙之煙焚。故曰：白圭之行堤也塞其穴，丈人之慎火也塗其隙，是以白圭無水難，丈人無火患。此皆慎易以避難，敬細以遠大者也。扁鵲見蔡桓公，立有間，扁鵲曰：「君有疾在腠理，不治將恐深。」桓侯曰：「寡人無。」扁鵲出。桓侯曰：「醫之好治不病以爲功。」居十日，扁鵲復見曰：「君之病在肌膚，不治將益深。」桓侯不應。扁鵲出。桓侯又不悅。居十日，扁鵲復見曰：「君之病在腸胃，不治將益深。」桓侯又不應。扁鵲出。桓侯又不悅。居十日，扁鵲望桓侯而還走，桓侯故使人問之。扁鵲曰：「疾在腠理，湯熨之所及也；在肌膚，鍼石之所及也；在腸胃，火齊之所及也；在骨髓，司命之所屬，無柰何也。今在骨髄，臣是以無請也。」居五日，桓侯體痛，使人索扁鵲，已逃秦矣。桓侯遂死。故良醫之治病也，攻之於腠理。此皆争之於小者也。夫事之禍福亦有腠理之地，故聖人蚤從事焉。
昔晉公子重耳出亡，過鄭，鄭君不禮。叔瞻諫曰：「此賢公子也，君厚待之，可以積德。」鄭君不聽。叔瞻又諫曰：「不厚待之，不若殺之，無令有後患。」鄭君又不聽。及公子返晉邦，舉兵伐鄭，大破之，取八城焉。晉獻公以垂棘之璧假道於虞而伐虢，大夫宫之奇諫曰：「不可。脣亡而齒寒，虞、虢相救，非相德也。今日晉滅虢，明日虞必隨之亡。」虞君不聽，受其璧而假之道。晉已取虢，還，反滅虞。此二臣者皆争於腠理者也，而二君不用也。然則叔瞻、宫之奇亦虞、鄭之扁鵲也，而二君不聽，故鄭以破、虞以亡。故曰：「其安易持也，其未兆易謀也。」
昔者紂爲象箸而箕子怖，以爲象箸必不加於土鉶，必將犀玉之柸；象箸玉柸必不羮菽藿，必旄、象、豹胎；旄、象、豹胎必不衣短褐而食於茅屋之下，則錦衣九重，廣室高臺。吾畏其卒，故怖其始。居五年，紂爲肉圃，設炮烙，登糟丘，臨酒池，紂遂以亡。故箕子見象箸以知天下之禍，故曰：「見小曰明。」
勾踐入宦於吳，身執干戈爲吴王洗馬，故能殺夫差於姑蘇。文王見詈於王門，顔色不變，而武王擒紂於牧野。故曰：「守柔曰強。」越王之霸也不病宦，武王之王也不病詈。故曰：「聖人之不病也，以其不病，是以無病也。」
宋之鄙人得璞玉而獻之子罕，子罕不受。鄙人曰：「此寶也，宜爲君子器，不宜爲細人用。」子罕曰：「爾以玉爲寶，我以不受子玉爲寶。」是鄙人欲玉，而子罕不欲玉。故曰：「欲不欲，而不貴難得之貨。」
王壽負書而行，見徐馮於周塗。馮曰：「事者，爲也。爲生於時，知者無常事。書者，言也。言生於知，知者不藏書。今子何獨負之而行？」於是王壽因焚其書而儛之。故知者不以言談教，而慧者不以藏書篋。此世之所過也，而王壽復之，是學不學也。故曰：「學不學，復歸衆人之所過也。」
夫物有常容，因乘以導之。因隨物之容，故静則建乎德，動則順乎道。宋人有爲其君以象爲楮葉者，三年而成。豐殺莖柯，毫芒繁澤，亂之楮葉之中而不可别也。此人遂以功食禄於宋邦。列子聞之曰：「使天地三年而成一葉，則物之有葉者寡矣。」故不乘天地之資而載一人之身，不隨道理之數而學一人之智，此皆一葉之行也。故冬耕之稼，后稷不能羡也；豐年大禾，臧獲不能惡也。以一人力，則后稷不足；隨自然，則臧獲有餘。故曰：「恃萬物之自然而不敢爲也。」
空竅者，神明之户牗也。耳目竭於聲色，精神竭于外貌，故中無主。中無主，則禍福雖如丘山，無從識之。故曰：「不出於户，可以知天下；不闚於牗，可以知天道。」此言神明之不離其實也。
趙襄王學御於王子於期，俄而與於期逐，三易馬而三後。襄王曰：「子之教我御，術未盡也？」對曰：「術已盡，用之則過也。凡御之所貴：馬體安于車，人心調于馬，而後可以進速致遠。今君後則欲逮臣，先則恐逮于臣。夫誘道争遠，非先則後也，而先後心皆在于臣，上何以調於馬？此君之所以後也。」白公勝慮亂，罷朝，倒杖而策鋭貫顊，血流至于地而不知。鄭人聞之曰：「顊之忘，將何不忘哉！」故曰：「其出彌遠者，其智彌少。」此言智周乎遠，則所遺在近也。是以聖人無常行也。能並智，故曰：「不行而知。」能並視，故曰：「不見而明。」隨時以舉事，因資而立功，用萬物之能而獲利其上，故曰：「不爲而成。」
楚莊王莅政三年，無令發，無政爲也。右司馬御座而與王隱曰：「有鳥止南方之阜，三年不翅，不飛不鳴，嘿然無聲，此爲何名？」王曰：「三年不翅，將以長羽翼；不飛不鳴，將以觀民則。雖無飛，飛必冲天；雖無鳴，鳴必驚人。子釋之，不穀知之矣。」處半年，乃自聽政。所廢者十，所起者九；誅大臣五，舉處士六，而邦大治。舉兵誅齊，敗之徐州，勝晉於河雍，合諸侯於宋，遂霸天下。莊王不爲小害善，故有大名；不蚤見示，故有大功。故曰：「大器晩成，大音希聲。」
楚莊王欲伐越，杜子諫曰：「王之伐越，何也？」曰：「政亂兵弱。」杜子曰：「臣愚患之。智如目也，能見百步之外而不能自見其睫。王之兵自敗於秦、晉，喪地數百里，此兵之弱也；莊蹊蹻爲盜於境内而吏不能禁，此政之亂也。王之弱亂，非越之下也，而欲伐越，此智之如目也。」王乃止。故知之難，不在見人，在自見。故曰：「自見之謂明。」
子夏見曾子。曾子曰：「何肥也？」對曰：「戰勝，故肥也。」曾子曰：「何謂也？」子夏曰：「吾入見先王之義則榮之，出見富貴之樂又榮之，兩者戰於胷中，未知勝負，故臞。今先王之義勝，故肥。」是以志之難也，不在勝人，在自勝也。故曰：「自勝之謂強。」
周有玉版，紂令膠鬲索之，文王不予；費仲來求，因予之。是膠鬲賢而費仲無道也。周惡賢者之得志也，故予費仲。文王舉太公於渭濵者，貴之也；而資費仲玉版者，是愛之也。故曰：「不貴其師，不愛其資，雖知大迷，是謂要妙。」

說林上第二十二
湯以伐桀，而恐天下言己爲貪也，因乃讓天下於務光；而恐務光之受之也，乃使人說務光曰：「湯殺君而欲傳惡聲于子，故讓天下於子。」務光因自投於河。
秦武王令甘茂擇所欲爲於僕與行事。孟卯曰：「公不如爲僕。公所長者，使也。公雖爲僕，王猶使之於公也。公佩僕璽而爲行事，是兼官也。」
子圉見孔子於商太宰。孔子出，子圉入，請問客。太宰曰：「吾已見孔子，則視子猶蚤虱之細者也。吾今見之於君。」子圉恐孔子貴於君也，因謂太宰曰：「君已見孔子，亦將視子猶蚤虱也。」太宰因弗復見也。
魏惠王爲臼里之盟，將復立於天子。彭喜謂鄭君曰：「君勿聽。大國惡有天子，小國利之。若君與大不聽，魏焉能與小立之？」
晉人伐邢，齊桓公將救之。鮑叔曰：「太蚤。邢不亡，晉不敝；晉不敝，齊不重。且夫持危之功，不如存亡之德大。君不如晩救之以敝晉，齊實利。待邢亡而復存之，其名實美。」桓公乃弗救。
子胥出走，邊候得之。子胥曰：「上索我者，以我有美珠也。今我已亡之矣。我且曰：子取吞之。」候因釋之。
慶封爲亂於齊而欲走越，其族人曰：「晉近，奚不之晉？」慶封曰：「越遠，利以避難。」族人曰：「變是心也，居晉而可；不變是心也，雖遠越，其可以安乎？」
智伯索地於魏宣子，魏宣子弗予。任章曰：「何故不予？」宣子曰：「無故請地，故弗予。」任章曰：「無故索地，鄰國必恐。彼重欲無厭，天下必懼。君子之地，智伯必驕而輕敵，鄰邦必懼而相親。以相親之兵待輕敵之國，則智伯之命不長矣。《周書》曰：『將欲敗之，必姑輔之；將欲取之，必姑予之。』君不如與之以驕智伯。且君何釋以天下圖智氏，而獨以吾國爲智氏質乎？」君曰：「善。」乃與之萬户之邑。智伯大悦，因索地於趙，弗與，因圍晉陽。韓、魏反之外，趙氏應之内，智氏以亡。
秦康公築臺三年。荆人起兵，將欲以兵攻齊。任妄曰：「饑召兵，疾召兵，勞召兵，亂召兵。君築臺三年，今荆人起兵將攻齊，臣恐其攻齊爲聲，而以襲秦爲實也，不如備之。」戍東邊，荆人輟行。
齊攻宋，宋使臧孫子南求救於荆。荆大說，許救之，甚勸。臧孫子憂而反。其禦曰：「索救而得，今子有憂色，何也？」臧孫子曰：「宋小而齊大。夫救小宋而惡於大齊，此人之所以憂也，而荆王說，必以堅我也。我堅而齊敝，荆之所利也。」臧孫子乃歸。齊人拔五城於宋而荆救不至。
魏文侯借道於趙而攻中山，趙肅侯將不許。趙刻曰：「君過矣。魏攻中山而弗能取，則魏必罷。罷則魏輕，魏輕則趙重。魏拔中山，必不能越趙而有中山也。是用兵者魏也，而得地者趙也。君必許之。許之而大歡，彼將知君利之也，必將輟行。君不如借之道，示以不得已也。」
鴟夷子皮事田成子。田成子去齊，走而之燕，鴟夷子皮負傳而從。至望邑，子皮曰：「子獨不聞涸澤之蛇乎？澤涸，蛇將徙。有小蛇謂大蛇曰：『子行而我隨之，人以爲蛇之行者耳，必有殺子。不如相銜負我以行，人以我爲神君也。』乃相銜負以越公道。人皆避之，曰：『神君也。』今子美而我惡。以子爲我上客，千乘之君也；以子爲我使者，萬乘之卿也。子不如爲我舍人。」田成子因負傳而随之。至逆旅，逆旅之君待之甚敬，因獻酒肉。
温人之周，周不納客。問之曰：「客耶？」對曰：「主人。」問其巷人而不知也，吏因囚之。君使人問之曰：「子非周人也，而自謂非客，何也？」對曰：「臣少也誦《詩》曰：『普天之下，莫非王土；率土之濵，莫非王臣。』今君，天子，則我天子之臣也。豈有爲人之臣而又爲之客哉？故曰主人也。」君使出之。
韓宣王謂樛留曰：「吾欲兩用公仲、公叔，其可乎？」對曰：「不可。晉用六卿而國分，簡公兩用田成、闞止而簡公殺，魏兩用犀首、張儀而西河之外亡。今王兩用之，其多力者樹其黨，寡力者借外權。羣臣有内樹黨以驕主，有外爲交以削地，則王之國危矣。」
紹績昧醉寐而亡其裘。宋君曰：「醉足以亡裘乎？」對曰：「桀以醉亡天下，而《康誥》曰『毋彝酒』者；彝酒，常酒也。常酒者，天子失天下，匹夫失其身。」
管仲、隰朋從於桓公而伐孤竹，春往冬反，迷惑失道。管仲曰：「老馬之智可用也。」乃放老馬而隨之，遂得道。行山中無水，隰朋曰：「蟻冬居山之陽，夏居山之陰。蟻壤一寸而仞有水。」乃掘地，遂得水。以管仲之聖而隰朋之智，至其所不知，不難師於老馬與蟻。今人不知以其愚心而師聖人之智，不亦過乎？
有獻不死之藥於荆王者，謁者操之以入。中射之士問曰：「可食乎？」曰：「可。」因奪而食之。王大怒，使人殺中射之士。中射之士使人說王曰：「臣問謁者，曰『可食』，臣故食之，是臣無罪而罪在謁者也。且客獻不死之藥，臣食之而王殺臣，是死藥也，是客欺王也。夫殺無罪之臣而明人之欺王也，不如釋臣。」王乃不殺。
田駟欺鄒君，鄒君將使人殺之。田駟恐，告惠子。惠子見鄒君曰：「今有人見君，則䀹其一目，奚如？」君曰：「我必殺之。」惠子曰：「瞽，兩目䀹，君奚爲不殺？」君曰：「不能勿䀹。」惠子曰：「田駟東慢齊侯，南欺荆王。駟之於欺人，瞽也，君奚怨焉？」鄒君乃不殺。
魯穆公使衆公子或宦於晉，或宦於荆。犁鉏曰：「假人於越而救溺子，越人雖善遊，子必不生矣。失火而取水於海，海水雖多，火必不滅矣，遠水不救近火也。今晉與荆雖強，而齊近，魯患其不救乎！」
嚴遂不善周君，患之。馮沮曰：「嚴遂相，而韓傀貴於君。不如行賊於韓傀，則君必以爲嚴氏也。」
張譴相韓，病將死。公乘無正懷三十金而問其疾。居一日，君問張譴曰：「若子死，將誰使代子？」荅曰：「無正重法而畏上，雖然，不如公子食我之得民也。」張譴死，因相公乘無正。
樂羊爲魏將而攻中山，其子在中山。中山之君烹其子而遺之羮，樂羊坐於幕下而啜之，盡一杯。文俟謂堵師贊曰：「樂羊以我故而食其子之肉。」荅曰：「其子而食之，且誰不食？」樂羊罷中山，文侯賞其功而疑其心。孟孫獵得麑，使秦西巴持之歸，其母隨之而啼。秦西巴弗忍而與之。孟孫歸，至而求麑，荅曰：「余弗忍而與其母。」孟孫大怒，逐之。居三月，復召以爲其子傅。其御曰：「曩將罪之，今召以爲子傅，何也？」孟孫曰：「夫不忍麑，又且忍吾子乎？」故曰：「巧詐不如拙誠。」樂羊以有功見疑，秦西巴以有罪益信。
曾從子，善相劒者也。衞君怨吳王。曾從子曰：「吳王好劒，臣相劒者也。臣請爲吳王相劒，拔而示之，因爲君刺之。」衞君曰：「子之爲是也，非緣義也，爲利也。吳強而富，衞弱而貧。子必往，吾恐子爲吳王用之於我也。」乃逐之。
紂爲象箸而箕子怖，以爲象箸必不盛羹於土鉶，則必犀王之杯；玉柸象箸必不盛菽藿，則必旄象豹胎；旄象豹胎必不衣短褐而舍茅茨之下，則必錦衣九重、高臺廣室也。稱此以求，則天下不足矣。聖人見微以知萌，見端以知末，故見象箸而怖，知天下不足也．
周公旦已勝殷，將攻商蓋．辛公甲曰：「大難攻，小易服。不如服衆小以劫大。」乃攻九夷而商蓋服矣。
紂爲長夜之飲，懽以失日，問其左右，盡不知也。乃使人問箕子。箕子謂其徒曰：「爲天下主而一國皆失日，天下其危矣。一國皆不知而我獨知之，吾其危矣。」辭以醉而不知。
魯人身善織屨，妻善織縞，而欲徙於越。或謂之曰：「子必窮矣。」魯人曰：「何也？」曰：「屨爲履之也，而越人跣行；縞爲冠之也，而越人被髪。以子之所長，游於不用之國，欲使無窮，其可得乎？」
陳軫貴於魏王。惠子曰：「必善事左右。夫楊，横樹之即生，倒樹之即生，折而樹之又生。然使十人樹之而一人拔之，則毋生楊。至以十人之衆，樹易生之物而不勝一人者，何也？樹之難而去之易也。子雖工自樹於王，而欲去子者衆，子必危矣。」
魯季孫新弑其君，吳起仕焉。或謂起曰：「夫死者，始死而血，已血而衂，已衂而灰，已灰而土。及其土也，無可爲者矣。今季孫乃始血，其毋乃未可知也。」吳起因去之晉。
隰斯彌見田成子，田成子與登臺四望。三面皆暢，南望，隰子家之樹蔽之。田成子亦不言。隰子歸，使人伐之。斧離數創，隰子止之。其相室曰：「何變之數也？」隰子曰：「古者有諺曰：『知淵中之魚者不祥。』夫田子將有大事，而我示之知微，我必危矣。不伐樹，未有罪也；知人之所不言，其罪大矣。」乃不伐也。
楊子過於宋東之逆旅。有妾二人，其惡者貴，美者賤。楊子問其故。逆旅之父荅曰：「美者自美，吾不知其美也；惡者自惡，吾不知其惡也。」楊子謂弟子曰：「行賢而去自賢之心，焉往而不美？」
衞人嫁其子而教之曰：「必私積聚。爲人婦而出，常也；其成居，幸也。」其子因私積聚，其姑以爲多私而出之。其子所以反者，倍其所以嫁。其父不自罪於教子非也，而自知其益富。今人臣之處官者，皆是類也。
魯丹三說中山之君而不受也，因散五十金事其左右。復見，未語，而君與之食。魯丹出，而不反舍，遂去中山。其御曰：「反見，乃始善我，何故去之？」魯丹曰：「夫以人言善我，必以人言罪我。」未出境，而公子惡之曰：「爲趙來間中山。」君因索而罪之。
田伯鼎好士而存其君，白公好士而亂荆。其好士則同，其所以爲則異。公孫友自刖而尊百里，竪刁自宫而諂桓公。其自刑則同，其所以自刑之爲則異。慧子曰：「狂者東走，逐者亦東走。其東走則同，其所以東走之爲則畢。故曰：同事之人，不可不審察也。」

韓非子卷第八
說林下第二十三
伯樂教二人相踶馬，相與之簡子廐觀馬。一人舉踶馬。其一人從後而循之，三撫其尻而馬不踶。此自以爲失相。其一人曰：「子非失相也。此其爲馬也，踒肩而腫膝。夫踶馬也者，舉後而任前，腫膝不可任也，故後不舉。子巧於相踶馬而拙於任腫膝。」夫事有所必歸，而以有所腫膝而不任，智者之所獨知也。惠子曰：「置猿於柙中，則與豚同。」故勢不便，非所以逞能也。
衛將軍文子見曾子，曾子不起而延於坐席，正身於奥。文子謂其御曰：「曾子，愚人也哉！以我爲君子也，君子安可毋敬也？以我爲暴人也，暴人安可侮也？曾子不僇，命也。」
鳥有翢翢者，重首而屈尾，將欲飲於河，則必顛，乃銜其羽而飲之。人之所有飲不足者，不可不索其羽也。
鱣似蛇，蠶似蠋。人見蛇則驚駭，見蠋則毛起。漁者持鱣，婦人拾蠶，利之所在，皆爲賁、諸。
伯樂教其所憎者相千里之馬，教其所愛者相駑馬。千里之馬時一，其利緩；駑馬日售，其利急。此《周書》所謂「下言而上用者，惑也。」
桓赫曰：「刻削之道，鼻莫如大，目莫如小。鼻大可小，小不可大也；目小可大，大不可小也。」舉事亦然。爲其後可復者也，則事寡敗矣。
崇侯、惡來知不適紂之誅也，而不見武王之滅之也。比干、子胥知其君之必亡也，而不知身之死也。故曰：「崇侯、惡來知心而不知事，比干、子胥知事而不知心。」聖人其備矣。
宋太宰貴而主斷。季子將見宋君，梁子聞之曰：「語必可與太宰三坐乎，不然，將不免。」季子因說以貴主而輕國。
楊朱之弟楊布衣素衣而出。天雨，解素衣，衣緇衣而反，其狗不知而吠之。楊布怒，將擊之。楊朱曰：「子毋擊也，子亦猶是。曩者使女狗白而往，黑而來，子豈能毋怪哉？」
惠子曰：「羿執決持扞，操弓關機，越人爭爲持旳。弱子扜弓，慈母入室閉户。」故曰：「可必，則越人不疑羿；不可必，則慈母逃弱子。」
桓公問管仲：「富有涯乎？」答曰：「水之以涯，其無水者也；富之以涯，其富已足者也。人不能自止於足，而亡其富之涯乎！」
宋之富賈有監止子者，與人爭買百金之璞玉，因佯失而毁之，負其百金，而理其毁瑕，得千溢焉。事有舉之而有敗，而賢其毋舉之者，負之時也。
有欲以御見荆王者，衆騶妬之。因曰：「臣能撽鹿。」見王。王爲禦，不及鹿；自御，及之。王善其御也，乃言衆騶妬之。
荆令公子將伐陳。丈人送之曰：「晉彊，不可不慎也。」公子曰：「丈人奚憂？吾爲丈人破晉。」丈人曰：「可。吾方廬陳南門之外。」公子曰：「是何也？」曰：「我笑勾踐也。爲人之如是其易也，己獨何爲密密十年難乎？」
堯以天下讓許由，許由逃之，舍於家人，家人藏其皮冠。夫弃天下而家人藏其皮冠，是不知許由者也。
三虱相與訟，一虱過之，曰：「訟者奚說？」三虱曰：「爭肥饒之地。」一虱曰：「若亦不患臘之至而茅之燥耳，若又奚患於是？」乃相與聚嘬其母而食之。彘臞，人乃弗殺。
蟲有螝者，一身兩口，爭食相齕也。遂相殺，因自殺。人臣之爭事而亡其國者，皆螝類也。
宫有堊，器有滌，則潔矣。行身亦然，無滌堊之地則寡非矣。
公子糾將爲亂，桓公使使者視之。使者報曰：「笑不樂，視不見，必爲亂。」乃使魯人殺之。
公孫弘斷髪而爲越王騎，公孫喜使人絶之，曰：「吾不與子爲昆弟矣。」公孫弘曰：「我斷髪，子斷頸而爲人用兵，我將謂子何？」周南之戰，公孫喜死焉。
有與悍者鄰，欲賣宅而避之。人曰：「是其貫將滿矣，子姑待之。」答曰：「吾恐其以我滿貫也。」遂去之。故曰：「物之幾者，非所靡也。」
孔子謂弟子曰：「孰能導子西之釣名也？」子貢曰：「賜也能。」乃導之，不復疑也。孔子曰：「寛哉，不被於利！絜哉，民性有恒！曲爲曲，直爲直。」孔子曰：「子西不免。」白公之難，子西死焉。故曰：「直於行者曲於欲。」
晉中行文子出亡，過於縣邑。從者曰：「此嗇夫，公之故人。公奚不休舍，且待後車？」文子曰：「吾嘗好音，此人遺我鳴琴；吾好珮，此人遺我玉環：是振我過者也。以求容於我者，吾恐其以我求容於人也。」乃去之。果收文子後車二乘而献之其君矣。
周趮謂宫他曰：「爲我謂齊王曰：以齊資我於魏，請以魏事王。」宫他曰：「不可，是示之無魏也。齊王必不資於無魏者，而以怨有魏者。公不如曰：『以王之所欲，臣請以魏聽王。』齊王必以公爲有魏也，必因公。是公有齊也，因以有齊、魏矣。」
白圭爲宋大尹曰：「君長自知政，公無事矣。今君少主也而務名，不如令荆賀君之孝也，則君不奪公位，而大敬重公，則公常用宋矣。」
管仲、鮑叔相謂曰：「君亂甚矣，必失國。齊國之諸公子其可輔者，非公子糾則小白也。與子人事一人焉，先達者相收。」管仲乃從公子糾，鮑叔從小白。國人果弑君。小白先入爲君，魯人拘管仲而效之，鮑叔言而相之。故諺曰：「巫咸雖善祝，不能自祓也；秦醫雖善除，不能自彈也。」以管仲之聖而待鮑叔之助，此鄙諺所謂「虜自賣裘而不售，士自譽辯而不信」者也。
荆王伐吳，吳使沮衛、蹷融犒於荆師，而將軍曰：「縛之，殺以釁鼓。」問之曰：「汝來，卜乎？」答曰：「卜。」「卜吉乎？」曰：「吉。」荆人曰：「今荆將欲女釁鼓，其何也？」答曰：「是故其所以吉也。吳使臣來也，固視將軍怒。將軍怒，將深溝高壘；將軍不怒，將懈怠。今也將軍殺臣，則吳必警守矣。且國之卜，非爲一臣卜。夫殺一臣而存一國，其不言吉，何也？且死者無知，則以臣釁鼓無益也；死者有知也，臣將當戰之時，臣使鼓不鳴。」荆人因不殺也。
知伯將伐仇由而道難不通，乃鑄大鐘遺仇由之君。仇由之君大說，除道將内之。赤章曼枝曰：「不可。此小之所以事大也，而今也大以來，卒必隨之，不可内也。」仇由之君不聽，遂内之。赤章曼枝因斷轂而驅，至於齊，七月而仇由亡矣。
越已勝吳，又索卒於荆而攻晉。左史倚相謂荆王曰：「夫越破吳，豪士死，銳卒盡，大甲傷。今又索卒以攻晉，示我不病也。不如起師與分吳，」荆王曰：「善。」因起師而從越。越王怒，將擊之。大夫種曰：「不可。吾豪士盡，大甲傷。我與戰，必不尅，不如賂之。」乃割露山之陰五百里以賂之。
荆伐陳，吳救之，軍間三十里。雨十日，夜星。左史倚相謂子期曰：「雨十日，甲輯而兵聚。吳人必至，不如備之。」乃爲陳。陳未成也而吳人至，見荆陳而反。左史曰：「吳反覆六十里，其君子必休，小人必食。我行三十里擊之，必可敗也。」乃從之，遂破吳軍。
韓、趙相與爲難。韓子索兵於魏曰：「願借師以伐趙。」魏文侯曰：「寡人與趙兄弟，不可以從。」趙又索兵以攻韓，文侯曰：「寡人與韓兄弟，不敢從。」二國不得兵，怒而反。已及知文侯以構於己，乃皆朝魏。
齊伐魯，索讒鼎，魯以其鴈往。齊人曰：「鴈也。」魯人曰：「真也。」齊曰：「使樂正子春來，吾將聽子。」魯君請樂正子春，樂正子春曰：「胡不以其真往也？」君曰：「我愛之。」答曰：「臣亦愛臣之信。」
韓咎立爲君，未定也。弟在周，周欲重之，而恐韓咎不立也。綦毋恢曰：「不若以車百乘送之。得立，因曰爲戒；不立，則曰來效賊也。」
靖郭君將城薛，客多以諫者。靖郭君謂謁者曰：「毋爲客通。」齊人有請見者曰：「臣請三言而已。過三言，臣請烹。」靖郭君因見之。客趨進曰：「海大魚。」因反走。靖郭君曰：「請聞其說。」客曰：「臣不敢以死爲戲。」靖郭君曰：「願爲寡人言之。」答曰：「君聞大魚乎？網不能止，繳不能絓也。蕩而失水，螻蟻得意焉。今夫齊亦君之海也。君長有齊，奚以薛爲？君失齊，雖隆薛城至於天，猶無益也。」靖郭君曰：「善。」乃輟，不城薛。
荆王弟在秦，秦不出也。中射之士曰：「資臣百金，臣能出之。」因載百金之晉，見叔向，曰：「荆王弟在秦，秦不出也。請以百金委叔向。」叔向受金，而以見之晉平公曰：「可以城壺丘矣。」平公曰：「何也？」對曰：「荆王弟在秦，秦不出也，是秦惡荆也，必不敢禁我城壺丘。若禁之，我曰：『爲我出荆王之弟，吾不城也。』彼如出之，可以得荆；彼不出，是卒惡也，必不敢禁我城壺丘矣。」公曰：「善。」乃城壺丘。謂秦公曰：「爲我出荆王之弟，吾不城也。」秦因出之。荆王大說，以鍊金百鎰遺晉。
闔廬攻郢，戰三勝，問子胥曰：「可以退乎？」子胥對曰：「溺人者一飲而止，則無遂者，以其休也。不如乘之以沉之。」
鄭人有一子，將宦，謂其家曰：「必築壞墻，是不善，人將竊。」其巷人亦云。不時築，而人果竊之。以其子爲智，以巷人告者爲盜。

觀行第二十四
古之人目短於自見，故以鏡觀面；智短於自知，故以道正己。故鏡無見疵之罪，道無明過之怨。目失鏡，則無以正鬚眉；身失道，則無以知迷惑。西門豹之性急，故佩韋以緩己；董安于之心緩，故佩弦以自急。故以有餘補不足。以長續短之謂明主。
天下有信數三：一曰智有所不能立，二曰力有所不能舉，三曰彊有所不能勝。故雖有堯之智而無衆人之助，大功不立；有烏獲之勁而不得人助，不能自舉；有賁、育之彊而無法術，不得長勝。故勢有不可得，事有不可成。故烏獲輕千鈞而重其身，非其身重於千鈞也，勢不便也。離朱易百步而難眉睫，非百步近而眉睫遠也，道不可也。故明主不窮烏獲以其不能自舉，不困離朱以其不能自見。因可勢，求易道，故用力寡而功名立。時有滿虚，事有利害，物有生死，人主爲三者發喜怒之色，則金石之士離心焉。聖賢之樸深矣。故明主觀人，不使人觀己。明於堯不能獨成，烏獲不能自舉，賁、育之不能自勝，以法術則觀行之道畢矣。

安危第二十五
安術有七，危道有六。
安術：一曰賞罰隨是非，二曰禍福隨善惡，三曰死生隨法度，四曰有賢不肖而無愛惡，五曰有愚智而無非譽，六曰有尺寸而無意度，七曰有信而無詐。
危道：一曰斵削於繩之内，二曰斷割於法之外，三曰利人之所害，四曰樂人之所禍，五曰危人於所安，六曰所愛不親、所惡不䟽。如此，則人失其所以樂生，而忘其所以重死。人不樂生，則人主不尊；不重死，則令不行也。
使天下皆極智能於儀表，盡力於權衡，以動則勝，以靜則安。治世使人樂生於爲是，愛身於爲非，小人少而君子多。故社稷長立，國家久安。奔車之上無仲尼，覆舟之下無伯夷。故號令者，國之舟車也。安則智廉生，危則爭鄙起。故安國之法，若饑而食、寒而衣，不令而自然也。先王寄理於竹帛，其道順，故後世服。今使人去饑寒，雖賁、育不能行；廢自然，雖順道而不立。強勇之所不能行，則上不能安。上以無厭責已盡，則下對「無有」，無有則輕法。法所以爲國也而輕之，則功不立、名不成。
聞古扁鵲之治其病也，以刀刺骨；聖人之救危國也，以忠拂耳。刺骨，故小痛在體而長利在身；拂耳，故小逆在心而久福在國。故甚病之人利在忍痛，猛毅之君以福拂耳。忍痛，故扁鵲盡巧；拂耳，則子胥不失，壽安之術也。病而不忍痛，則失扁鵲之巧；危而不拂耳，則失聖人之意。如此，長利不遠垂，功名不久立。
人主不自刻以堯而責人臣以子胥，是幸殷人之盡如比干；盡如比干，則上不失、下不亡。不權其力而有田成，而幸其身盡如比干，故國不得一安。廢堯、舜而立桀、紂，則人不得樂所長而憂所短。失所長，則國家無功；守所短，則民不樂生。以無功御不樂生，不可行於齊民。如此，則上無以使下，下無以事上。
安危在是非，不在於強弱；存亡在虚實，不在於衆寡。故齊，萬乘也，而名實不稱，上空虚於國，内不充滿於名實，故臣得奪主。桀，天子也，而無是非，賞於無功，使讒諛以詐僞爲貴；誅於無罪，使傴以天性剖背。以詐僞爲是，天性爲非，小得勝大。
明主堅内，故不外失。失之近而不亡於遠者無有。故周之奪殷也，拾遺於庭。使殷不遺於朝，則周不敢望秋毫於境，而況敢易位乎？
明主之道忠法，其法忠心，故臨之而治，去之而思。堯無膠漆之約於當世而道行，舜無置錐之地於後世而德結。能立道於往古而垂德於萬世者之謂明主。

守道第二十六
聖王之立法也，其賞足以勸善，其威足以勝暴，其備足以必完法。治世之臣，功多者位尊，力極者賞厚，情盡者名立。善之生如春，惡之死如秋，故民勸極力而樂盡情，此之謂上下相得。上下相得，故能使用力者自極於權衡，而務至於任鄙；戰士出死，而願爲賁、育；守道者皆懷金石之心，以死子胥之節。用力者爲任鄙，戰如賁、育，中爲金石，則君人者高枕而守已完矣。
古之善守者，以其所重禁其所輕，以其所難止其所易，故君子與小人俱正，盜跖與曾、史俱廉。何以知之？夫貪盜不赴谿而掇金，赴谿而掇金則身不全。賁、育不量敵則無勇名，盜跖不計可則利不成。明主之守禁也，賁、育見侵於其所不能勝，盜跖見害於其所不能取，故能禁賁、育之所不能犯，守盜跖之所不能取，則暴者守愿，邪者反正。大勇愿，巨盜貞，則天下公平，而齊民之情正矣。
人主離法失人，則危於伯夷不妄取，而不免於田成、盜跖之禍。可也？今天下無一伯夷，而姦人不絶世，故立法度量。度量信，則伯夷不失是，而盜跖不得非。法分明，則賢不得奪不肖，強不得侵弱，衆不得暴寡。託天下於堯之法，則貞士不失分，姦人不徼幸。寄千金於羿之矢，則伯夷不得亡，而盜跖不敢取。堯明於不失姦，故天下無邪；羿巧於不失發，故千金不亡。邪人不壽而盜跖止。如此，故圖不載宰予，不舉六卿；書不著子胥，不明夫差。孫、吳之略廢，盜跖之心伏。人主甘服於玉堂之中，而無瞋目切齒傾取之患；人臣垂拱於金城之内，而無扼捥聚脣嗟唶之禍。服虎而不以柙，禁姦而不以法，塞僞而不以符，此賁、育之所患，堯、舜之所難也。故設柙，非所以備鼠也，所以使怯弱能服虎也；立法，非所以備曾、史也，所以使庸主能止盜跖也；爲符，非所以豫尾生也，所以使衆人不相謾也。不獨恃比干之死節，不幸亂臣之無詐也；恃怯之所能服，握庸主之所易守。當今之世，爲人主忠計、爲天下結德者，利莫長於此。故君人者無亡國之圖，而忠臣無失身之畫。明於尊位必賞，故能使人盡力於權衡，死節於官職。通賁、育之情，不以死易生；惑於盜跖之貪，不以財易身，則守國之道畢備矣。

用人第二十七
聞古之善用人者，必循天順人而明賞罰。循天，則用力寡而功立；順人，則刑罰省而令行；明賞罰，則伯夷、盜跖不亂。如此，則白黑分矣。治國之臣，效功於國以履位，見能於官以受職，盡力於權衡以任事。人臣皆宜其能，勝其官，輕其任，而莫懷餘力於心，莫負兼官之責於君。故内無伏怨之亂，外無馬服之患。明君使事不相干，故莫訟；使士不兼官，故技長；使人不同功，故莫爭。爭訟止，技長立，則彊弱不觳力，冰炭不合形，天下莫得相傷，治之至也。
釋法術而心治，堯不能正一國；去規矩而妄意度，奚仲不能成一輪；廢尺寸而差短長，王爾不能半中。使中主守法術，拙匠守規矩尺寸，則萬不失矣。君人者能去賢巧之所不能，守中拙之所萬不失，則人力盡而功名立。
明主立可爲之賞，設可避之罰。故賢者勸賞而不見子胥之禍，不肖者少罪而不見傴剖背，盲者處平而不遇深谿，愚者守靜而不䧟險危。如此，則上下之恩結矣。古之人曰：「其心難知，喜怒難中也。」故以表示目，以鼓語耳，以法教心。君人者釋三易之數而行一難知之心，如此，則怒積於上而怨積於下。以積怒而御積怨，則兩危矣。明主之表易見，故約立；其教易知，故言用；其法易爲，故令行。三者立而上無私心，則下得循法而治，望表而動，隨繩而斵，因攢而縫。如此，則上無私威之毒，而下無愚拙之誅。故上居明而少怒，下盡忠而少罪。
聞之曰：「舉事無患者，堯不得也。」而世未嘗無事也。君人者不輕爵禄，不易富貴，不可與救危國。故明主厲廉恥，招仁義。昔者介子推無爵禄而義随文公，不忍口腹而仁割其肌，故人主結其德，書圖著其名。人主樂乎使人以公盡力，而苦乎以私奪威；人臣安乎以能受職，而苦乎以一負二。故明主除人臣之所苦，而立人主之所樂。上下之利，莫長於此。不察私門之内，輕慮重事，厚誅薄罪，久怨細過，長侮偷快，數以德追禍，是斷手而續以玉也，故世有易身之患。
人主立難爲而罪不及，則私怨生；人臣失所長而奉難給，則伏怨結。勞苦不撫循，憂悲不哀憐；喜則譽小人，賢不肖俱賞；怒則毁君子，使伯夷與盜跖俱辱，故臣有叛主。
使燕王内憎其民而外愛魯人，則燕不用而魯不附。民見憎，不能盡力而務功；魯見說，而不能離死命而親他主。如此，則人臣爲隙穴，而人主獨立。以隙穴之臣而事獨立之主，此之謂危殆。
釋儀的而妄發，雖中小不巧；釋法制而妄怒，雖殺戮而姦人不恐。罪生甲，禍歸乙，伏怨乃結。故至治之國，有賞罰而無喜怒，故聖人極；有刑法而死無螫毒，故姦人服。發矢中的，賞罰當符，故堯復生，羿復立。如此，則上無殷、夏之患，下無比干之禍，君高枕而臣樂業，道蔽天地，德極萬世矣。
夫人主不塞隙穴而勞力於赭堊，暴雨疾風必壞。不去眉睫之禍而慕賁、育之死，不謹蕭牆之患而固金城於遠境，不用近賢之謀而外結萬乘之交於千里，飄風一旦起，則賁、育不及救，而外交不及至，禍莫大於此。當今之世，爲人主忠計者，必無使燕王說魯人，無使近世慕賢於古，無思越人以救中國溺者。如此，則上下親、内功立、外名成。

功名第二十八
明君之所以立功成名者四：一曰天時，二曰人心，三曰技能，四曰勢位。非天時，雖十堯不能冬生一穗；逆人心，雖賁、育不能盡人力。故得天時，則不務而自生；得人心，則不趣而自勸；因技能，則不急而自疾；得勢位，則不推進而名成。若水之流，若船之浮。守自然之道，行毋窮之令，故曰明主。
夫有材而無勢，雖賢不能制不肖。故立尺材於高山之上，則臨千仞之谿，材非長也，位高也。桀爲天子，能制天下，非賢也，勢重也；堯爲匹夫，不能正三家，非不肖也，位卑也。千鈞得船則浮，錙銖失船則沉，非千鈞輕錙銖重也，有勢之與無勢也。故短之臨高也以位，不肖之制賢也以勢。人主者，天下一力以共載之，故安；衆同心以共立之，故尊。人臣守所長、盡所能，故忠。以尊主御忠臣，則長樂生而功名成。名實相持而成，形影相應而立，故臣主同欲而異使。人主之患在莫之應，故曰：一手獨拍，雖疾無聲。人臣之憂在不得一，故曰：右手畫圓，左手畫方，不能兩成。故曰：至治之國，君若桴，臣若鼓，技若車，事若馬。故人有餘力易於應，而技有餘巧便於事。立功者不足於力，親近者不足於信，成名者不足於勢，近者不親而遠者不結，則名不稱實者也。聖人德若堯、舜，行若伯夷，而位不載於世，則功不立、名不遂。故古之能致功名者，衆人助之以力，近者結之以成，遠者譽之以名，尊者載之以勢。如此，故太山之功長立於國家，而日月之名久著於天地。此堯之所以南面而守名，舜之所以北面而效功也。

大體第二十九
古之全大體者：望天地，觀江海，因山谷，日月所照，四時所行，雲布風動；不以智累心，不以私累己；寄治亂於法術，託是非於賞罰，屬輕重於權衡；不逆天理，不傷情性；不吹毛而求小疵，不洗垢而察難知；不引繩之外，不推繩之内；不急法之外，不緩法之内；守成理，因自然；禍福生乎道法，而不出乎愛惡；榮辱之責在乎己，而不在乎人。故至安之世，法如朝露，純樸不散，心無結怨，口無煩言。故車馬不疲弊於遠路，旌旗不亂於大澤，萬民不失命於寇戎，雄駿不創壽於旗幢，豪傑不著名於圖書，不録功於盤盂，記年之牒空虚。故曰：利莫長於簡，福莫久於安。使匠石以千歲之壽操鈎，視規矩，舉繩墨，而正太山；使賁、育帶干將而齊萬民，雖盡力於巧，極盛於壽，太山不正，民不能齊。故曰：古之牧天下者，不使匠石極巧以敗太山之體，不使賁、育盡威以傷萬民之性。因道全法，君子樂而大姦止。澹然間靜，因天命，持大體。故使人無離法之罪，魚無失水之禍。如此，故天下少不可。
上不天則下不遍覆，心不地則物不必載。太山不立好惡，故能成其高；江海不擇小助，故能成其富。故大人寄形於天地而萬物備，歴心於山海而國家富。上無忿怒之毒，下無伏怨之患，上下交樸，以道爲舍。故長利積，大功立，名成於前，德垂於後，治之至也。

韓非子卷第九
内儲說上七術第三十
主之所用也七術，所察也六微。七術：一曰衆端參觀，二曰必罰明威，三曰信賞盡能，四曰一聽責下，五曰疑詔詭使，六曰挾知而問，七曰倒言反事。此七者，主之所用也。
觀聽不參則誠不聞，聽有門户則臣壅塞。其說在侏儒之夢見竈，哀公之稱「莫衆而迷」。故齊人見河伯，與惠子之言「亡其半」也。其患在竪牛之餓叔孫，而江乙之說荆俗也。嗣公欲治不知，故使有敵，是以明主推積鐵之類，而察一市之患。
	參觀一
愛多者則法不立，威寡者則下侵上。是以刑罰不必則禁令不行。其說在董子之行石邑，與子産之教游吉也。故仲尼說隕霜，而殷法刑弃灰；將行去樂池，而公孫鞅重輕罪。是以麗水之金不守，而積澤之火不救。成歡以太仁弱齊國，卜皮以慈惠亡魏王。管仲知之，故斷死人；嗣公知之，故買胥靡。
	必罰二
賞譽薄而謾者下不用謾，賞譽厚而信者下輕死。其說在文子稱「若獸鹿」。故越王焚宫室，而吳起倚車轅，李悝斷訟以射，宋崇門以毁死。勾踐知之，故式怒鼃；昭侯知之，故藏弊袴。厚賞之使人爲賁、諸也，婦人之拾蠶，漁者之握鱣，是以效之。
	賞譽三
一聽則愚智不紛，責下則人臣不參。其說在「索鄭」與「吹竽」。其患在申子之以趙紹、韓沓爲嘗試。故公子汜議割河東，而應侯謀㢮上黨。
	一聽四
數見久待而不任，姦則鹿散。使人問他則不鬻私。是以龐敬還公大夫，而戴讙詔視輼車，周主亡玉簪，商太宰論牛矢。
	詭使五
挾智而問，則不智者智；深智一物，衆隱皆變。其說在昭侯之握一爪也。故必南門而三鄉得。周主索曲杖而羣臣懼，卜皮使庶子，西門豹詳遺轄。
	挾智六
倒言反事以嘗所疑則姦情得。故陽山謾樛竪，淖齒爲秦使，齊人欲爲亂，子之以白馬，子産離訟者，嗣公過關市。
	倒言七。右經。
一。衛靈公之時，彌子瑕有寵，專於衛國。侏儒有見公者曰：「臣之夢踐矣。」公曰：「何夢？」對曰：「夢見竈，爲見公也。」公怒曰：「吾聞見人主者夢見日，奚爲見寡人而夢見竈？」對曰：「夫日兼燭天下，一物不能當也；人君兼燭一國人，一人不能擁也。故將見人主者夢見日。夫竈，一人煬焉，則後人無從見矣。今或者一人有煬君者乎？則臣雖夢見竈，不亦可乎！」
魯哀公問於孔子曰：「鄙諺曰：『莫衆而迷。』今寡人舉事，與羣臣慮之，而國愈亂，其故何也？」孔子對曰：「明王之問臣，一人知之，一人不知也。如是者，明主在上，羣臣直議於下。今羣臣無不一辭同軌乎季孫者，舉魯國盡化爲一，君雖問境内之人，猶不免於亂也。」
一曰：晏子聘魯，哀公問曰：「語曰：『莫三人而迷。』今寡人與一國慮之，魯不免於亂，何也？」晏子曰：「古之所謂『莫三人而迷』者，一人失之，二人得之，三人足以爲衆矣，故曰『莫三人而迷』。今魯國之羣臣以千百數，一言於季氏之私，人數非不衆，所言者一人也，安得三哉？」
齊人有謂齊王曰：「河伯，大神也。王何不試與之遇乎？臣請使王遇之。」迺爲壇場大水之上，而與王立之焉。有間，大魚動，因曰：「此河伯。」
張儀欲以秦、韓與魏之勢伐齊、荆，而惠施欲以齊、荆偃兵。二人爭之。羣臣左右皆爲張子言，而以攻齊、荆爲利，而莫爲惠子言。王果聽張子，而以惠子言爲不可。攻齊、荆事已定，惠子入見。王言曰：「先生毋言矣。攻齊、荆之事果利矣，一國盡以爲然。」惠子因說：「不可不察也。夫齊、荆之事也誠利，一國盡以爲利，是何智者之衆也？攻齊、荆之事誠不可利，一國盡以爲利，何愚者之衆也？凡謀者，疑也。疑也者，誠疑，以爲可者半，以爲不可者半。今一國盡以爲可，是王亡半也。劫主者固亡其半者也。」
叔孫相魯，貴而主斷。其所愛者曰竪牛，亦擅用叔孫之令。叔孫有子曰壬，竪牛妬而欲殺之，因與壬游於魯君所。魯君賜之玉環，壬拜受之而不敢佩，使竪牛請之叔孫。竪牛欺之曰：「吾已爲爾請之矣，使爾佩之。」壬因佩之。竪牛因謂叔孫：「何不見壬於君乎？」叔孫曰：「孺子何足見也。」竪牛曰：「壬固已數見於君矣。君賜之玉環，壬已佩之矣。」叔孫召壬見之，而果佩之，叔孫怒而殺壬。壬兄曰丙，竪牛又妬而欲殺之。叔孫爲丙鑄鐘，鐘成，丙不敢擊，使竪牛請之叔孫。竪牛不爲請，又欺之曰：「吾已爲爾請之矣，使爾撃之。」丙因擊之。叔孫聞之曰：「丙不請而擅擊鍾。」怒而逐之。丙出走齊。居一年，竪牛爲謝叔孫，叔孫使竪牛召之，又不召而報之曰：「吾已召之矣，丙怒甚，不肯来。」叔孫大怒，使人殺之。二子已死，叔孫有病，竪牛因獨養之而去左右，不内人，曰：「叔孫不欲聞人聲。」不食而餓殺。叔孫已死，竪牛因不發喪也，徙其府庫重寶空之而奔齊。夫聽所信之言而子父爲人僇，此不參之患也。
江乙爲魏王使荆，謂荆王曰：「臣入王之境内，聞王之國俗曰：『君子不蔽人之美，不言人之惡。』誠有之乎？」王曰：「有之。」「然則若白公之亂，得無危乎？誠得如此，臣免死罪矣。」
衛嗣君重如耳，愛世姬，而恐其皆因其愛重以壅己也，乃貴薄疑以敵如耳，尊魏姬以耦世姬，曰：「以是相參也。」嗣君知欲無壅，而未得其術也。夫不使賤議貴，下必坐上，而必待勢重之鈞也，而後敢相議，則是益樹壅塞之臣也。嗣君之壅乃始。
夫矢來有鄉，則積鐵以備一鄉；矢來無鄉，則爲鐵室以盡備之。備之則體不傷。故彼以盡備之不傷，此以盡敵之無姦也。
龐恭與太子質於邯鄲，謂魏王曰：「今一人言市有虎，王信之乎？」曰：「不信。」「二人言市有虎，王信之乎？」曰：「不信。」「三人言市有虎，王信之乎？」王曰：「寡人信之。」龐恭曰：「夫市之無虎也明矣，然而三人言而成虎。今邯鄲之去魏也遠於市，議臣者過於三人，願王察之。」龐恭從邯鄲反，竟不得見。
二。董閼于爲趙上地守。行石邑山中，澗深，峭如墻，深百仞，因問其旁鄉左右曰：「人嘗有入此者乎？」對曰：「無有。」曰：「嬰兒、癡聾、狂悖之人嘗有入此者乎？」對曰：「無有。」「牛馬犬彘嘗有入此者乎？」對曰：「無有。」董閼于喟然太息曰：「吾能治矣。使吾治之無赦，猶入澗之必死也，則人莫之敢犯也，何爲不治？」
子産相鄭，病將死，謂游吉曰：「我死後，子必用鄭，必以嚴莅人。夫火形嚴，故人鮮灼；水形懦，人多溺。子必嚴子之形，無令溺子之懦。」子産死。游吉不肯嚴形，鄭少年相率爲盜，處於雚澤，將遂以爲鄭禍。游吉率車騎與戰，一日一夜，僅能尅之。游吉喟然歎曰：「吾蚤行夫子之教，必不悔至於此矣。」
魯哀公問於仲尼曰：「《春秋》之記曰：『冬十二月霣霜不殺菽。』何爲記此？」仲尼對曰：「此言可以殺而不殺也。夫宜殺而不殺，桃李冬實。天失道，草木猶犯干之，而況於人君乎！」
殷之法，刑弃灰於街者。子貢以爲重，問之仲尼。仲尼曰：「知治之道也。夫弃灰於街必掩人，掩人，人必怒，怒則鬬，鬬必三族相殘也，此殘三族之道也，雖刑之可也。且夫重罰者，人之所惡也；而無弃灰，人之所易也。使人行之所易，而無離所惡，此治之道。」
一曰：殷之法，弃灰于公道者斷其手。子貢曰：「弃灰之罪輕，斷手之罰重，古人何太毅也？」曰：「無弃灰，所易也；斷手，所惡也。行所易，不關所惡，古人以爲易，故行之。」
中山之相樂池以車百乘使趙，選其客之有智能者以爲將行，中道而亂。樂池曰：「吾以公爲有智，而使公爲將行，今中道而亂，何也？」客因辭而去，曰：「公不知治。有威足以服人，而利足以勸之，故能治之。今臣，君之少客也。夫從少正長，從賤治貴，而不得操其利害之柄以制之，此所以亂也。嘗試使臣：彼之善者我能以爲卿相，彼不善者我得以斬其首，何故而不治！」
公孫鞅之法也重輕罪。重罪者，人之所難犯也；而小過者，人之所易去也。使人去其所易，無離其所難，此治之道。夫小過不生，大罪不至，是人無罪而亂不生也。
一曰：公孫鞅曰：「行刑重其輕者，輕者不至，重者不来，是謂以刑去刑也。」
荆南之地，麗水之中生金，人多竊采金。采金之禁：得而輒辜磔於市。甚衆，壅離其水也，而人竊金不止。大罪莫重辜磔於市，猶不止者，不必得也。故今有於此曰「予汝天下而殺汝身」，庸人不爲也。夫有天下，大利也，猶不爲者，知必死。故不必得也，則雖辜磔，竊金不止；知必死，則有天下不爲也。
魯人燒積澤。天北風，火南倚，恐燒國。哀公懼，自將衆趣救火。左右無人，盡逐獸而火不救，乃召問仲尼。仲尼曰：「夫逐獸者樂而無罰，救火者苦而無賞，此火之所以無救也。」哀公曰：「善。」仲尼曰：「事急，不及以賞；救火者盡賞之，則國不足以賞於人。請徒行罰。」哀公曰：「善。」於是仲尼乃下令曰：「不救火者，比降北之罪；逐獸者，比入禁之罪。」令下未遍而火已救矣。
成驩謂齊王曰：「王太仁，太不忍人。」王曰：「太仁，太不忍人，非善名邪？」對曰：「此人臣之善也，非人主之所行也。夫人臣必仁而後可與謀，不忍人而後可近也，不仁則不可與謀，忍人則不可近也。」王曰：「然則寡人安所太仁？安不忍人？」對曰：「王太仁於薛公，而太不忍於諸田。太仁薛公，則大臣無重；太不忍諸田，則父兄犯法。大臣無重，則兵弱於外；父兄犯法，則政亂於内。兵弱於外，政亂於内，此亡國之本也。」
魏惠王謂卜皮曰：「子聞寡人之聲聞亦何如焉？」對曰：「臣聞王之慈惠也。」王欣然喜曰：「然則功且安至？」對曰：「王之功至於亡。」王曰：「慈惠，行善也。行之而亡，何也？」卜皮對曰：「夫慈者不忍，而惠者好與也。不忍則不誅有過，好予則不待有功而賞。有過不罪，無功受賞，雖亡，不亦可乎？」
齊國好厚葬，布帛盡於衣衾，材木盡於棺椁。桓公患之，以告管仲曰：「布帛盡則無以爲蔽，材木盡則無以爲守備，而人厚葬之不休，禁之柰何？」管仲對曰：「凡人之有爲也，非名之，則利之也。」於是乃下令曰：「棺椁過度者戮其尸，罪夫當喪者。」夫戮死無名，罪當喪者無利，人何故爲之也？
衞嗣君之時，有胥靡逃之魏，因爲襄王之后治病。衞嗣君聞之，使人請以五十金買之，五反而魏王不予，乃以左氏易之。羣臣左右諫曰：「夫以一都買胥靡，可乎？」王曰：「非子之所知也。夫治無小而亂無大。法不立而誅不必，雖有十左氏無益也；法立而誅必，雖失十左氏無害也。」魏王聞之曰：「主欲治而不聽之，不祥。」因載而往，徒獻之。
三。齊王問於文子曰：「治國何如？」對曰：「夫賞罰之爲道，利器也。君固握之，不可以示人。若如臣者，猶獸鹿也，唯薦草而就。」
越王問於大夫文種曰：「吾欲伐吳，可乎？」對曰：「可矣。吾賞厚而信，罰嚴而必。君欲知之，何不試焚宫室？」於是遂焚宫室，人莫救之。乃下令曰：「人之救火者死，比死敵之賞；救火而不死者，比勝敵之賞；不救火者，比降北之罪。」人塗其體被濡衣而走火者，左三千人，右三千人。此知必勝之勢也。
吳起爲魏武侯西河之守。秦有小亭臨境，吳起欲攻之。不去，則甚害田者；去之，則不足以徵甲兵。於是乃倚一車轅於北門之外而令之曰：「有能徙此南門之外者，賜之上田、上宅。」人莫之徙也。及有徙之者，還賜之如令。俄又置一石赤菽東門之外而令之曰：「有能徙此於西門之外者，賜之如初。」人爭徙之。乃下令曰：「明日且攻亭，有能先登者，仕之國大夫，賜之上田宅。」人爭趨之。於是攻亭，一朝而拔之。
李悝爲魏文侯上地之守，而欲人之善射也，乃下令曰：「人之有狐疑之訟者，令之射的，中之者勝，不中者負。」令下而人皆疾習射，日夜不休。及與秦人戰，大敗之，以人之善戰射也。
宋崇門之巷人服喪而毁甚瘠，上以爲慈愛於親，舉以爲官師。明年，人之所以毁死者歲十餘人。子之服親喪者，爲愛之也，而尚可以賞勸也，況君上之於民乎！
越王慮伐吳，欲人之輕死也，出見怒鼃，乃爲之式。從者曰：「奚敬於此？」王曰：「爲其有氣故也。」明年之請以頭獻王者歲十餘人。由此觀之，譽之足以殺人矣。
一曰：越王勾踐見怒鼃而式之。御者曰：「何爲式？」王曰：「鼃有氣如此，可無爲式乎？」士人聞之曰：「鼃有氣，王猶爲式，況士人有勇者乎！」是歲，人有自剄死以其頭獻者。故越王將復吳而試其教：燔臺而鼓之，使民赴火者，賞在火也；臨江而鼓之，使人赴水者，賞在水也；臨戰而使人絶頭刳腹而無顧心者，賞在兵也。又況據法而進賢，其勸甚此矣。
韓昭侯使人藏弊袴，侍者曰：「君亦不仁矣，弊袴不以賜左右而藏之。」昭侯曰：「非子之所知也。吾聞明主之愛一嚬一笑，嚬有爲嚬，而笑有爲笑。今夫袴，豈特嚬笑哉！袴之與嚬笑相去遠矣。吾必待有功者，故收藏之，未有予也。」
鱣似蛇，蠶似蠋。人見蛇則驚駭，見蠋則毛起。然而婦人拾蠶，漁者握鱣，利之所在，則忘其所惡，皆爲孟賁。
四。魏王謂鄭王曰：「始鄭、梁一國也，已而别，今願復得鄭而合之梁。」鄭君患之，召羣臣而與之謀所以對魏。公子謂鄭君曰：「此甚易應也。君對魏曰：『以鄭爲故魏而可合也，則弊邑亦願得梁而合之鄭。』」魏王乃止。
齊宣王使人吹竽，必三百人。南郭處士請爲王吹竽，宣王說之，廪食以數百人。宣王死，湣王立，好一一聽之，處士逃。
一曰：韓昭侯曰：「吹竽者衆，吾無以知其善者。」田嚴對曰：「一一而聽之。」
趙令人因申子於韓請兵，將以攻魏。申子欲言之君，而恐君之疑己外市也，不則恐惡於趙，乃令趙紹、韓沓嘗試君之動貌而後言之。内則知昭侯之意，外則有得趙之功。
三國兵至韓，秦王謂樓緩曰：「三國之兵深矣！寡人欲割河東而講，何如？」對曰：「夫割河東，大費也；免國於患，大功也。此父兄之任也，王何不召公子汜而問焉？」王召公子汜而告之，對曰：「講亦悔，不講亦悔。王今割河東而講，三國歸，王必曰：『三國固且去矣，吾特以三城送之。』不講，三國也入韓，則國必大舉矣，王必大悔。王曰：『不獻三城也。』臣故曰：王講亦悔，不講亦悔。」王曰：「爲我悔也，寧亡三城而悔，無危乃悔。寡人斷講矣。」
應侯謂秦王曰：「王得宛、葉、藍田、陽夏，斷河内，困梁、鄭，所以未王者，趙未服也。㢮上黨在一而已，以臨東陽，則邯鄲口中虱也。王拱而朝天下，後者以兵中之。然上黨之安樂，其處甚劇，臣恐弛之而不聽，奈何？」王曰：「必弛易之矣。」
五。龐敬，縣令也。遣市者行，而召公大夫而還之。立有間，無以詔之，卒遣行。市者以爲令與公大夫有言，不相信，以至無姦。
戴驩，宋太宰，夜使人曰：「吾聞數夜有乘輼車至李史門者，謹爲我伺之。」使人報曰：「不見輼車，見有奉笥而與李史語者，有間，李史受笥。」
周主亡玉簪，令吏求之，三日不能得也。周王令人求而得之家人之屋間。周主曰：「吾之吏之不事事也。求簪，三日不得之；吾令人求之，不移日而得之。」於是吏皆聳懼，以爲君神明也。
商太宰使少庶子之市，顧反而問之曰：「何見於市？」對曰：「無見也。」太宰曰：「雖然，何見也？」對曰：「市南門之外甚衆牛車，僅可以行耳。」太宰因誡使者：「無敢告人吾所問於女。」因召市吏而誚之曰：「市門之外何多牛屎？」市吏甚怪太宰知之疾也，乃悚懼其所也。
六。韓昭侯握爪，而佯亡一爪，求之甚急，左右因割其爪而效之。昭侯以此察左右之誠不。
韓昭侯使騎於縣。使者報，昭侯問曰：「何見也？」對曰：「無所見也。」昭侯曰：「雖然，何見？」曰：「南門之外，有黄犢食苗道左者。」昭侯謂使者：「毋敢洩吾所問於女。」乃下令曰：「當苗時，禁牛馬入人田中固有令，而吏不以爲事，牛馬甚多入人田中。亟舉其數上之，不得，將重其罪。」於是三鄉舉而上之。昭侯曰：「未盡也。」復往審之，乃得南門之外黄犢。吏以昭侯爲明察，皆悚懼其所而不敢爲非。
周主下令索曲杖，吏求之數日不能得。周主私使人求之，不移日而得之。乃謂吏曰：「吾知吏不事事也。曲杖甚易也，而吏不能得，我令人求之，不移日而得之，豈可謂忠哉！」吏乃皆悚懼其所，以君爲神明。
卜皮爲縣令，其御史汙濊而有愛妾，卜皮乃使少庶子佯愛之，以知御史陰情。
西門豹爲鄴令，佯亡其車轄，令吏求之不能得，使人求之而得之家人屋間。
七。陽山君相衛，聞王之疑己也，乃僞謗樛竪以知之。
淖齒聞齊王之惡己也，乃矯爲秦使以知之。
齊人有欲爲亂者，恐王知之，因詐逐所愛者，令走王知之。
子之相燕，坐而佯言曰：「走出門者何，白馬也？」左右皆言不見。有一人走追之，報曰：「有。」子之以此知左右之不誠信。
有相與訟者，子産離之而無使得通辭，倒其言以告而知之。
衛嗣公使人爲客過關市，關市苛難之，因事關市以金，關吏乃舍之。嗣公爲關吏曰：「某時有客過而所，與汝金，而汝因遣之。」關市乃大恐，而以嗣公爲明察。

韓非子卷第十
内儲說下六微第三十一
六微：一曰權借在下，二曰利異外借，三曰託於似類，四曰利害有反，五曰參疑内争，六曰敵國廢置。此六者，主之所察也。
權勢不可以借人。上失其一，臣以爲百。故臣得借則力多，力多則内外爲用，内外爲用則人主壅。其說在老聃之言失魚也。是以人主久語，而左右鬻懷刷。其患在胥僮之諫厲公，與州侯之一言，而燕人浴矢也。
	權借一
君臣之利異，故人臣莫忠，故臣利立而主利滅。是以姦臣者，召敵兵以内除，舉外事以眩主，苟成其私利，不顧國患。其說在衛人之妻夫禱祝也。故戴歇議子弟，而三桓攻昭公；公叔内齊軍，而翟黃召韓兵；太宰嚭說大夫種，大成牛教申不害；司馬喜告趙王，吕倉規秦、楚；宋石遣衛君書，白圭教暴譴。
	利異二
似類之事，人主之所以失誅，而大臣之所以成私也。是以門人捐水而夷射誅，濟陽自矯而二人罪，司馬喜殺爰騫而季辛誅，鄭袖言惡臭而新人劓，費無忌教郄宛而令尹誅，陳需殺張壽而犀首走。故燒芻廥而中山罪，殺老儒而濟陽賞也。
	似類三
事起而有所利，其尸主之；有所害，必反察之。是以明主之論也，國害則省其利者，臣害則察其反者。其說在楚兵至而陳需相，黍種貴而廪吏覆。是以昭奚恤執販茅，而僖侯譙其次；文公髪繞炙，而穰侯請立帝。
	有反四
參疑之勢，亂之所由生也，故明主慎之。是以晉驪姬殺太子申生，而鄭夫人用毒藥，衛州吁殺其君完，公子根取東周，王子職甚有寵而商臣果作亂，嚴遂、韓廆争而哀侯果遇賊，田常、闞止、戴驩、皇喜敵而宋君、簡公殺。其說在狐突之稱「二好」與鄭昭之對「未生」也。
	參疑五
敵之所務，在淫察而就靡，人主不察，則敵廢置矣。故文王資費仲，而秦王患楚使；黎且去仲尼，而干象沮甘茂。是以子胥宣言而子常用，内美人而虞、虢亡，佯遺書而萇弘死，用雞猳而鄶桀盡。
	廢置六
「參疑」「廢置」之事，明主絶之於内而施之於外。資其輕者，輔其弱者，此謂「廟攻」。叄伍既用於内，觀聽又行於外，則敵僞得。其說在秦侏儒之告惠文君也。故襄疵言襲鄴，而嗣公賜令蓆。
	廟攻。右經。
一。勢重者，人主之淵也；臣者，勢重之魚也。魚失於淵而不可復得也，人主失其勢重於臣而不可復收也。古之人難正言，故託之於魚。
賞罰者，利器也，君操之以制臣，臣得之以擁主。故君先見所賞則臣鬻之以爲德，君先見所罰則臣鬻之以爲威。故曰：「國之利器，不可以示人。」
靖郭君相齊，與故人久語，則故人富；懷左右刷，則左右重。久語懷刷，小資也，猶以成富，況於吏勢乎？
晉厲公之時，六卿貴。胥僮、長魚矯諫曰：「大臣貴重，敵主争事，外市樹黨，下亂國法，上以劫主，而國不危者，未嘗有也。」公曰：「善。」乃誅三卿。胥僮、長魚矯又諫曰：「夫同罪之人偏誅而不盡，是懷怨而借之間也。」公曰：「吾一朝而夷三卿，予不忍盡也。」長魚矯對曰：「公不忍之，彼將忍公。」公不聽。居三月，諸卿作難，遂殺厲公而分其地。
州侯相荆，貴而主斷。荆王疑之，因問左右，左右對曰無有，如出一口也。
燕人無惑，故浴狗矢。燕人，其妻有私通於士，其夫早自外而來，士適出。夫曰：「何客也？」其妻曰：「無客。」問左右，左右言無有，如出一口。其妻曰：「公惑易也。」因浴之以狗矢。
一曰：燕人李季好遠出，其妻私有通於士，季突至，士在内中，妻患之。其室婦曰：「令公子裸而解髪，直出門，吾屬佯不見也。」於是公子從其計，疾走出門。季曰：「是何人也？」家室皆曰：「無有。」季曰：「吾見鬼乎？」婦人曰：「然。」「爲之奈何？」曰：「取五牲之矢浴之。」季曰：「諾。」乃浴以矢。一曰浴以蘭湯。
二。衛人有夫妻禱者，而祝曰：「使我無故，得百束布。」其夫曰：「何少也？」對曰：「益是，子將以買妾。」
荆王欲宦諸公子於四隣，戴歇曰：「不可。」「宦公子於四隣，四隣必重之。」曰：「子出者重，重則必爲所重之國黨，則是教子於外市也，不便。」
魯孟孫、叔孫、季孫相戮力劫昭公，遂奪其國而擅其制。魯三桓偪公，昭公攻季孫氏，而孟孫氏、叔孫氏相與謀曰：「救之乎？」叔孫氏之御者曰：「我，家臣也，安知公家？凡有季孫與無季孫於我孰利？」皆曰：「無季孫必無叔孫。」「然則救之。」於是撞西北隅而入。孟孫見叔孫之旗入，亦救之。三桓爲一，昭公不勝。逐之，死於乾侯。
公叔相韓而有攻齊，公仲甚重於王，公叔恐王之相公仲也，使齊、韓約而攻魏。公叔因内齊軍於鄭，以劫其君，以固其位，而信兩國之約。
翟璜，魏王之臣也，而善於韓。乃召韓兵令之攻魏，因請爲魏王搆之以自重也。
越王攻吳王，吳王謝而告服，越王欲許之。范蠡、大夫種曰：「不可。昔天以越與吳，吳不受，今天反夫差，亦天禍也。以吳予越，再拜受之，不可許也。」太宰嚭遺大夫種書曰：「狡兔盡則良犬烹，敵國滅則謀臣亡。大夫何不釋吳而患越乎？」大夫種受書讀之，太息而歎曰：「殺之，越與吳同命。」
大成牛從趙謂申不害於韓曰：「以韓重我於趙，請以趙重子於韓，是子有兩韓，我有兩趙。」
司馬喜，中山君之臣也，而善於趙，嘗以中山之謀微告趙王。
吕倉，魏王之臣也，而善於秦、荆。微諷秦、荆令之攻魏，因請行和以自重也。
宋石，魏將也；衛君，荆將也。兩國搆難，二子皆將。宋石遺衛君書曰：「二軍相當，兩旗相望，唯毋一戰，戰必不兩存。此乃兩主之事也，與子無有私怨，善者相避也。」
白圭相魏，暴譴相韓。白圭謂暴譴曰：「子以韓輔我於魏，我以魏待子於韓，臣長用魏，子長用韓。」
三。齊中大夫有夷射者，御飲於王，醉甚而出，倚於郎門。門者刖跪請曰：「足下無意賜之餘瀝乎？」夷射叱曰：「去！刑餘之人，何事乃敢乞飲長者！」刖跪走退。及夷射去，刖跪因捐水郎門霤下，類溺者之狀。明日，王出而訶之，曰：「誰溺於是？」刖跪對曰：「臣不見也。雖然，昨日中大夫夷射立於此。」王因誅夷射而殺之。
魏王臣二人不善濟陽君，濟陽君因僞令人矯王命而謀攻己。王使人問濟陽君曰：「誰與恨？」對曰：「無敢與恨。雖然，嘗與二人不善，不足以至於此。」王問左右，左右曰：「固然。」王因誅二人者。
季辛與爰騫相怨。司馬喜新與季辛惡，因微令人殺爰騫，中山之君以爲季辛也，因誅之。
荆王所愛妾有鄭袖者。荆王新得美女，鄭袖因教之曰：「王甚喜人之掩口也，爲近王，必掩口。」美女入見，近王，因掩口。王問其故，鄭袖曰：「此固言惡王之臭。」及王與鄭袖、美女三人坐，袖因先誡御者曰：「王適有言，必亟聽從王言。」美女前近王甚，數掩口。王悖然怒曰：「劓之。」御因揄刀而劓美人。
一曰：魏王遺荆王美人，荆王甚悅之。夫人鄭袖知王悅愛之也，亦悅愛之，甚於王。衣服玩好，擇其所欲爲之。王曰：「夫人知我愛新人也，其悅愛之甚於寡人，此孝子所以養親，忠臣之所以事君也。」夫人知王之不以己爲妬也，因爲新人曰：「王甚悅愛子，然惡子之鼻。子見王，常掩鼻，則王長幸子矣。」於是新人從之，每見王，常掩鼻。王謂夫人曰：「新人見寡人常掩鼻，何也？」對曰：「不知也。」王强問之，對曰：「頃嘗言惡聞王臭。」王怒曰：「劓之！」夫人先誡御者曰：「王適有言，必可從命。」御者因揄刀而劓美人。
費無極，荆令尹之近者也。郄宛新事令尹，令尹甚愛之。無極因謂令尹曰：「君愛宛甚，何不一爲酒其家？」令尹曰：「善。」因令之爲具於郄宛之家。無極教宛曰：「令尹甚傲而好兵，子必謹敬，先亟陳兵堂下及門庭。」宛因爲之。令尹往而大驚，曰：「此何也？」無極曰：「君殆，去之！事未可知也。」令尹大怒，舉兵而誅郄宛，遂殺之。
犀首與張壽爲怨，陳需新入，不善犀首，因使人微殺張壽。魏王以爲犀首也，乃誅之。
中山有賤公子，馬甚瘦，車甚弊。左右有私不善者，乃爲之請王曰：「公子甚貧，馬甚瘦，王何不益之馬食？」王不許。左右因微令夜燒芻廐。王以爲賤公子也，乃誅之。
魏有老儒而不善濟陽君。客有與老儒私怨者，因攻老儒殺之，以德於濟陽君，曰：「臣爲其不善君也，故爲君殺之。」濟陽君因不察而賞之。
一曰：濟陽君有少庶子，有不見知欲入愛於君者。齊使老儒掘藥於馬梨之山，濟陽少庶子欲以爲功，入見於君曰：「齊使老儒掘藥於馬梨之山，名掘藥也，實間君之國。君不殺之，是將以濟陽君抵罪於齊矣。臣請刺之。」君曰：「可。」於是明日得之城陰而刺之，濟陽君還益親之。
四。陳需，魏王之臣也，善於荆王，而令荆攻魏。荆攻魏，陳需因請爲魏王行解之，因以荆勢相魏。
韓昭侯之時，黍種嘗貴甚。昭侯令人覆廪，吏果竊黍種而糶之甚多。
昭奚恤之用荆也，有燒倉廥窌者而不知其人。昭奚恤令吏執販茅者而問之，果燒也。
昭僖侯之時，宰人上食而羮中有生肝焉，昭侯召宰人之次而誚之曰：「若何爲置生肝寡人羮中？」宰人頓首服死罪，曰：「竊欲去尚宰人也。」
一曰：僖侯浴，湯中有礫。僖侯曰：「尚浴免，則有當代者乎？」左右對曰：「有。」僖侯曰：「召而來。」譙之曰：「何爲置礫湯中？」對曰：「尚浴免，則臣得代之，是以置礫湯中。」
文公之時，宰臣上炙而髮繞之。文公召宰人而譙之曰：「女欲寡人之哽耶，奚爲以髮繞炙？」宰人頓首再拜請曰：「臣有死罪三：援礪砥刀，利猶干將也，切肉肉断而髪不斷，臣之罪一也；援木而貫臠而不見髪，臣之罪二也；奉熾爐，炭火盡赤紅，而炙熟而髪不燒，臣之罪三也。堂下得無微有疾臣者乎？」公曰：「善。」乃召其堂下而譙之，果然，乃誅之。
一曰：晉平公觴客，少庶子進炙而髪繞之，平公趣殺炮人，毋有反令。炮人呼天曰：「嗟乎！臣有三罪，死而不自知乎！」平公曰：「何謂也？」對曰：「臣刀之利，風靡骨斷而髪不斷，是臣之一死也；桑炭炙之，肉紅白而髪不焦，是臣之二死也；炙熟，又重睫而視之，髪繞炙而目不見，是臣之三死也。意者堂下其有翳憎臣者乎？殺臣不亦蚤乎！」
穰侯相秦而齊强。穰侯欲立秦爲帝而齊不聽，因請立齊爲東帝，而不能成也。
五。晉獻公之時，驪姬貴，擬於后妻，而欲以其子奚齊代太子申生，因患申生於君而殺之，遂立奚齊爲太子。
鄭君已立太子矣，而有所愛美女欲以其子爲後，夫人恐，因用毒藥賊君殺之。
衛州吁重於衛，擬於君，羣臣百姓盡畏其勢重。州吁果殺其君而奪之政。
公子朝，周太子也，弟公子根甚有寵於君。君死，遂以東周叛，分爲兩國。
楚成王以商臣爲太子，既而又欲置公子職。商臣作亂，遂攻殺成王。
一曰：楚成王以商臣爲太子，既欲置公子職。商臣聞之，未察也，乃謂其傅潘崇曰：「柰何察之也？」潘崇曰：「饗江羋而勿敬也。」太子聽之。江羋曰：「呼，役夫！宜君王之欲廢女而立職也。」商臣曰：「信矣。」潘崇曰：「能事之乎？」曰：「不能。」「能爲之諸侯乎？」曰：「不能。」「能舉大事乎？」曰：「能。」於是乃起宿營之甲而攻成王。成王請食熊膰而死，不許，遂自殺。
韓廆相韓哀侯，嚴遂重於君，二人甚相害也。嚴遂乃令人刺韓廆於朝，韓廆走君而抱之，遂刺韓廆而兼哀侯。
田恒相齊，闞止重於簡公，二人相憎而欲相賊也。田恒因行私惠以取其國，遂殺簡公而奪之政。
戴驩爲宋太宰，皇喜重於君，二人争事而相害也，皇喜遂殺宋君而奪其政。
狐突曰：「國君好内則太子危，好外則相室危。」
鄭君問鄭昭曰：「太子亦何如？」對曰：「太子未生也。」君曰：「太子已置而曰『未生』，何也？」對曰：「太子雖置，然而君之好色不已，所愛有子，君必愛之，愛之則必欲以爲後，臣故曰『太子未生』也。」
六。文王資費仲而遊於紂之旁，令之諫紂而亂其心。
荆王使人之秦，秦王甚禮之。王曰：「敵國有賢者，國之憂也。今荆王之使者甚賢，寡人患之。」羣臣諫曰：「以王之賢聖與國之資厚，願荆王之賢人，王何不深知之而陰有之。荆以爲外用也，則必誅之。」
仲尼爲政於魯，道不拾遺，齊景公患之。黎且謂景公曰：「去仲尼猶吹毛耳。君何不迎之以重祿高位，遺哀公女樂以驕榮其意。哀公新樂之，必怠於政，仲尼必諫，諫必輕絶於魯。」景公曰：「善。」乃令黎且以女樂六遺哀公，哀公樂之，果怠於政。仲尼諫，不聽，去而之楚。
楚王謂干象曰：「吾欲以楚扶甘茂而相之秦，可乎？」干象對曰：「不可也。」王曰：「何也？」曰：「甘茂少而事史舉先生。史舉，上蔡之監門也，大不事君，小不事家，以苛刻聞天下。茂事之，順焉。惠王之明，張儀之辨也，茂事之，取十官而免於罪，是茂賢也。」王曰：「相人敵國而相賢，其不可何也？」干象曰：「前時王使邵滑之越，五年而能亡越。所以然者，越亂而楚治也。日者知用之越，今亡之秦，不亦太亟亡乎！」王曰：「然則爲之柰何？」干象對曰：「不如相共立。」王曰：「共立可相，何也？」對曰：「共立少見愛幸，長爲貴卿，被王衣，含杜若，握玉環，以聽於朝，且利以亂秦矣。」
吳政荆，子胥使人宣言於荆曰：「子期用，將擊之；子常用，將去之。」荆人聞之，因用子常而退子期也。吳人擊之，遂勝之。
晉獻公伐虞、虢，乃遺之屈産之乘，垂棘之璧，女樂六，以榮其意而亂其政。
叔向之讒萇弘也，爲書曰：「萇弘謂叔向曰：『子爲我謂晉君，所與君期者，時可矣，何不亟以兵來？』」因佯遺其書周君之庭而急去行。周以萇弘爲賣周也，乃誅萇弘而殺之。
鄭桓公將欲襲鄶，先問鄶之豪傑、良臣、辯智果敢之士，盡與姓名，擇鄶之良田賂之，爲官爵之名而書之。因爲設壇場郭門之外而埋之，釁之以雞豭，若盟狀。鄶君以爲内難也而盡殺其良臣。桓公襲鄶，遂取之。
七。秦侏儒善於荆王，而陰有善荆王左右而内重於惠文君。荆適有謀，侏儒常先聞之以告惠文君。
鄴令襄疵，陰善趙王左右。趙王謀襲鄴，襄疵常輒聞而先言之魏王。魏王備之，趙乃輒還。
衛嗣君之時，有人於令之左右。縣令發蓐而席弊甚，嗣公還令人遺之席，曰：「吾聞汝今者發蓐而席弊甚，賜汝席。」縣令大驚，以君爲神也。

韓非子卷第十一
外儲說左上第三十二
一。明主之道，如有若之應密子也。人主之聽言也，美其辯；其觀行也，賢其遠。故羣臣士民之道言者迂弘，其行身也離世。其說在田鳩對荆王也。故墨子爲木鳶，謳癸築武宫。夫藥酒忠言，明君聖主之以獨知也。
二。人主之聽言也，不以功用爲的，則說者多「棘刺」「白馬」之說；不以儀的爲關，則射者皆如羿也。人主於說也，皆如燕王學道也；而長說者，皆如鄭人争年也。是以言有纎察微難而非務也，故季、惠、宋、墨皆畫策也；論有迂深閎大，非用也，故魏、長、瞻、陳、莊皆鬼魅也；行有拂難堅确，非功也，故務、卞、鮑、介、田仲皆堅瓠也。且虞慶詘匠也而屋壞，范且窮工而弓折。是故求其誠者，非歸餉也不可。
三。挾夫相爲則責望，自爲則事行。故父子或怨譙，取庸作者進美羮。說在文公之先宣言與勾踐之稱如皇也。故桓公藏蔡怒而攻楚，吳起懷瘳實而吮傷。且先王之賦頌，鍾鼎之銘，皆播吾之跡，華山之博也。然先王所期者利也，所用者力也。築社之諺，自辭說也。請許學者而行宛曼於先王，或者不宜今乎？如是，不能更也。鄭縣人得車厄也，衞人佐弋也，卜子妻寫弊袴也，而其少者侍長者飲也。先王之言，有其所爲小而世意之大者，有其所爲大而世意之小者，未可必知也。說在宋人之解書與梁人之讀記也。故先王有郢書，而後世多燕說。夫不適國事而謀先王，皆歸取度者也。
四。利之所在，民歸之；名之所彰，士死之。是以功外於法而賞加焉，則上不能得所利於下；名外於法而譽加焉，則士勸名而不畜之於君。故中章、胥己仕，而中牟之民弃田圃而隨文斈者邑之半；平公腓痛足痺而不敢壞坐，晉國之辭仕託者國之錘。此三士者，言襲法，則官府之籍也；行中事，則如令之民也，二君之禮太甚。若言離法而行遠功，則繩外民也，二君又何禮之？禮之當亡。且居學之士，國無事不用力，有難不被甲。禮之，則惰脩耕戰之功；不禮，則害主上之法。國安則尊顯，危則爲屈公之威，人主奚得於居學之士哉？故明主論李疵視中山也。
五。《詩》曰：「不躬不親，庶民不信。」傅說之以「無衣紫」，援之以鄭簡、宋襄，責之以尊厚耕戰。夫不明分，不責誠，而以躬親位下，且爲「下走」「睡卧」，與夫「揜弊」「微服」。孔丘不知，故稱猶盂；鄒君不知，故先自僇。明主之道，如叔向賦獵與昭侯之奚聽也。
六。小信成則大信立，故明主積於信。賞罰不信則禁令不行，說在文公之攻原與箕鄭救餓也。是以吳起須故人而食，文侯會虞人而獵。故明主表信，如曾子殺彘也。患在厲王撃警鼓與李悝謾兩和也。
一。宓子賤治單父。有若見之曰：「子何臞也？」宓子曰：「君不知賤不肖，使治單父，官事急，心憂之，故臞也。」有若曰：「昔者舜鼓五絃、歌《南風》之詩而天下治。今以單父之細也，治之而憂，治天下將奈何乎？故有術而御之，身坐於廟堂之上，有處女子之色，無害於治；無術而御之，身雖瘁臞，猶未有益。
楚王謂田鳩曰：「墨子者，顯斈也。其身體則可，其言多而不辯，何也？」曰：「昔秦伯嫁其女於晉公子，令晉爲之飾裝，從衣文之媵七十人。至晉，晉人愛其妾而賤公女。此可謂善嫁妾，而未可謂善嫁女也。楚人有賣其珠於鄭者，爲木蘭之櫝，薰以桂椒，綴以珠玉，飾以玫瑰，輯以翡翠。鄭人買其櫝而還其珠。此可謂善賣櫝矣，未可謂善鬻珠也。今世之談也，皆道辯說文辭之言，人主覽其丈而忘有用。墨子之說，傳先王之道，論聖人之言，以宣告人。若辯其辭，則恐人懷其文忘其直，以文害用也。此與楚人鬻珠、秦伯嫁女同類，故其言多不辯。」
墨子爲木鳶，三年而成，蜚一日而敗。弟子曰：「先生之巧，至能使木鳶飛。」墨子曰：「不如爲車輗者巧也。用咫尺之木，不費一朝之事，而引三十石之任，致遠力多，久於歲數。今我爲鳶，三年成，蜚一日而敗。」惠子聞之曰：「墨子大巧，巧爲輗，拙爲鳶。」
宋王與齊仇也，築武宫。謳癸倡，行者止觀，築者不倦。王聞，召而賜之。對曰：「臣師射稽之謳又賢於癸。」王召射稽使之謳，行者不止，築者知倦。王曰：「行者不止，築者知倦，其謳不勝如癸美，何也？」對曰：「王試度其功。」癸四板，射稽八板；擿其堅，癸五寸，射稽二寸。
夫良藥苦於口，而智者勸而飲之，知其入而已己疾也。忠言拂於耳，而明主聽之，知其可以致功也。
二。宋人有請爲燕王以棘刺之端爲母猴者，必三月齋然後能觀之。燕王因以三乘養之。右御冶工言王曰：「臣聞人主無十日不燕之齋。今知王不能久齋以觀無用之器也，故以三月爲期。凡刻削者，以其所以削必小。今臣冶人也，無以爲之削，此不然物也，王必察之。」王因囚而問之，果妄，乃殺之。冶人謂王曰：「計無度量，言談之士多『棘刺』之說也。」
一曰：燕王好微巧。衛人曰：「能以棘刺之端爲母猴。」燕王說之，養之以五乘之奉。王曰：「吾試觀客爲棘刺之母猴。」客曰：「人主欲觀之，必半歲不入宫，不飲酒食肉。雨霽日出，視之晏陰之間，而棘刺之母猴乃可見也。」燕王因養衛人，不能觀其母猴。鄭有臺下之冶者謂燕王曰：「臣削者也，諸微物必以削削之，而所削必大於削。今棘刺之端不容削鋒，難以治棘刺之端。王試觀客之削，能與不能可知也。」王曰：「善。」謂衛人曰：「客爲棘刺之母猴也，何以理之？」曰：「以削。」王曰：「吾欲觀見之。」客曰：「臣請之舍取之。」因逃。
兒說，宋人，善辯者也，持「白馬非馬也」服齊稷下之辯者。乘白馬而過關，則顧白馬之賦。故籍之虚辭，則能勝一國；考實按形，不能謾於一人。
夫新砥礪殺矢，彀弩而射，雖冥而妄發，其端未嘗不中秋毫也，然而莫能復其處，不可謂善射，無常儀的也。設五寸之的，引十步之遠，非羿、逄蒙不能必全者，有常儀的也。有度難而無度易也。有常儀的，則羿、逄蒙以五寸爲巧；無常儀的，則以妄發而中秋毫爲拙。故無度而應之，則辯士繁說；設度而持之，雖知者猶畏失也，不敢妄言。今人主聽說，不應之以度而說其辯；不度以功，譽其行而不入關。此人主所以長欺，而說者所以長養也。
客有教燕王爲不死之道者，王使人學之，所使學者未及學而客死。王大怒，誅之。王不知客之欺己，而誅學者之晩也。夫信不然之物而誅無罪之臣，不察之患也。且人所急無如其身，不能自使其無死，安能使王長生哉？
鄭人有相與爭年者。一人曰：「吾與堯同年。」其一人曰：「我與黃帝之兄同年。」訟此而不決，以後息者爲勝耳。
客有爲周君畫筴者，三年而成。君觀之，與髹筴者同狀。周君大怒。畫筴者曰：「築十版之墻，鑿八尺之牖，而以日始出時加之其上而觀。」周君爲之，望見其狀，盡成龍蛇禽獸車馬，萬物之狀備具。周君大悅。此筴之功非不微難也，然其用與素髹筴同。
客有爲齊王畫者，齊王問曰：「畫孰最難者？」曰：「犬馬難。」「孰易者？」對曰：「鬼魅最易。」夫犬馬，人所知也，旦暮罄於前，不可類之，故難。鬼魅，無形者，不罄於前，故易之也。
齊有居士田仲者，宋人屈穀見之，曰：「穀聞先王之義，不恃仰人而食。今穀有巨瓠，堅如石，厚而無竅，献之。」仲曰：「夫瓠所貴者，謂其可以盛也。今厚而無竅，則不可剖以盛物；而任重如堅石，則不可以剖而以斟。吾無以瓠爲也。」曰：「然，穀將弃之。」今田仲不恃仰人而食，亦無益人之國，亦堅瓠之類也。
虞慶爲屋，謂匠人曰：「屋太尊。」匠人對曰：「此新屋也，塗濡而椽生。」虞慶曰：「不然。夫濡塗重而生椽撓，以橈椽任重塗，此宜卑。更日久，則塗乾而椽燥。塗乾則輕，椽燥則直，以直椽任輕塗，此益尊。」匠人詘，爲之而屋壞。
一曰：虞慶將爲屋，匠人曰：「材生而塗濡。夫材生則撓，塗濡則重，以撓任重，今雖成，久必壞。」虞慶曰：「材乾則直，塗乾則輕。今誠得乾，日以輕直，雖久，必不壞。」匠人詘，作之成，有間，屋果壞。
范且曰：「弓之折，必於其盡也，不於其始也。夫工人張弓也，伏檠三旬而蹈弦，一日犯機，是節之其始而暴之其盡也，焉得無折？且張弓不然：伏檠一日而蹈弦，三旬而犯機，是暴之其始而節之其盡也。」工人窮也，爲之，弓折。
范且、虞慶之言，皆文辯辭勝而反事之情。人主說而不禁，此所以敗也。夫不謀治强之功，而艷乎辯說文麗之聲，是却有術之士而任「壞屋」「折弓」也。故人主之於國事也，皆不達乎工匠之搆屋張弓也。然而士窮乎范且、虞慶者，爲虚辭，其無用而勝；實事，其無易而窮也。人主多無用之辯，而少無易之言，此所以亂也。今世之爲范且、虞慶者不輟，而人主說之不止，是貴敗折之類而以知術之人爲工匠也。工匠不得施其技巧，故屋壞弓折；知治之人不得行其方術，故國亂而主危。
夫嬰兒相與戲也，以塵爲飯，以塗爲羮，以木爲胾，然至日晩必歸饟者，塵飯塗羮可以戲而不可食也。夫稱上古之傅頌，辯而不慤，道先王仁義而不能正國者，此亦可以戲而不可以爲治也。夫慕仁義而弱亂者，三晉也；不慕而治强者，秦也，然而未帝者，治未畢也。
三。人爲嬰兒也，父母養之簡，子長而怨；子盛壯成人，其供養薄，父母怒而誚之。子、父，至親也，而或譙或怨者，皆挾相爲而不周於爲己也。夫買庸而播耕者，主人費家而美食，調布而求易錢者，非愛庸客也，曰：如是，耕者且深，耨者熟耘也。庸客致力而疾耘耕者，盡巧而正畦陌者，非愛主人也，曰：如是，羮且美，錢布且易云也。此其養功力，有父子之澤矣，而心調於用者，皆挾自爲心也。故人行事施予，以利之爲心，則越人易和；以害之爲心，則父子離且怨。
文公伐宋，乃先宣言曰：「吾聞宋君無道，蔑侮長老，分財不中，教令不信，余來爲民誅之。」
越伐吳，乃先宣言曰：「我聞吳王築如皇之臺，掘深池，罷苦百姓，煎靡財貨，以盡民力，余來爲民誅之。」
蔡女爲桓公妻，桓公與之乘舟，夫人蕩舟，桓公大懼，禁之不止，怒而出之。乃且復召之，因復更嫁之。桓公大怒，將伐蔡。仲父諫曰：「夫以寢席之戲，不足以伐人之國，功業不可冀也，請無以此爲稽也。」桓公不聽。仲父曰：「必不得已，楚之菁茅不貢於天子三年矣，君不如舉兵爲天子伐楚。楚伏，因還襲蔡，曰『余爲天子伐楚，而蔡不以兵聽從』，遂滅之。此義於名而利於實，故必有爲天子誅之名，而有報讎之實。」
吳起爲魏將而攻中山。軍人有病疽者，吳起跪而自吮其膿。傷者之母立泣，人問曰：「將軍於若子如是，尚何爲而泣？」對曰：「吳起吮其父之創而父死，今是子又將死也，今吾是以泣。」
趙主父令工施鈎梯而緣播吾，刻踈人迹其上，廣三尺，長五尺，而勒之曰：「主父常遊於此。」
秦昭王令工施鈎梯而上華山，以松栢之心爲博，箭長八尺，棊長八寸，而勒之曰：「昭王嘗與天神博於此矣。」
文公反國，至河，令籩豆捐之，席蓐捐之，手足胼胝、面目黧黑者後之。咎犯聞之而夜哭。公曰：「寡人出亡二十年，乃今得反國。咎犯聞之不喜而哭，意不欲寡人反國耶？」犯對曰：「籩豆，所以食也；席蓐，所以卧也，而君捐之。手足胼胝、面目黧黑，勞有功者也，而君後之。今臣有與在後，中不勝其哀，故哭。且臣爲君行詐僞以反國者衆矣，臣尚自惡也，而況於君？」再拜而辭。文公止之曰：「諺曰：『築社者，㩷撅而置之，端冕而祀之。』今子與我取之，而不與我治之；與我置之，而不與我祀之，焉可？」解左驂而盟于河。
鄭縣人卜子使其妻爲袴，其妻問曰：「今袴何如？」夫曰：「象吾故袴。」妻子因毁新，令如故袴。
鄭縣人有得車軛者，而不知其名，問人曰：「此何種也？」對曰：「此車軛也。」俄又復得一，問人曰：「此是何種也？」對曰：「此車軛也。」問者大怒曰：「曩者曰車軛，今又曰車軛，是何衆也？此女欺我也！」遂與之鬬。
衛人有佐弋者，鳥至，因先以其裷麾之，鳥驚而不射也。
鄭縣人卜子妻之市，買鼈以歸。過潁水，以爲渴也，因縱而飲之，遂亡其鼈。
夫少者侍長者飲，長者飲，亦自飲也。
一曰：魯人有自喜者，見長年飲酒不能釂則唾之，亦效唾之。
一曰：宋人有少者亦欲效善，見長者飲無餘，非堪酒飲也而欲盡之。
書曰：「紳之束之。」宋人有治者，因重帶自紳束也。人曰：「是何也？」對曰：「書言之，固然。」
書曰：「既雕既琢，還歸其樸。」梁人有治者，動作言學，舉事於文，曰：「難之。」顧失其實。人曰：「是何也？」對曰：「書言之，固然。」
郢人有遺燕相國書者，夜書，火不明，因謂持燭者曰：「舉燭。」云而過書「舉燭」。舉燭，非書意也。燕相受書而說之，曰：「舉燭者，尚明也；尚明也者，舉賢而任之。」燕相白王，王大說，國以治。治則治矣，非書意也。今世舉學者多似此類。
鄭人有且置履者，先自度其足而置之其坐，至之市而忘操之。已得履，乃曰：「吾忘持度。」反歸取之。及反，市罷，遂不得履。人曰：「何不試之以足？」曰：「寧信度，無自信也。」
四。王登爲中牟令，上言於襄主曰：「中牟有士曰中章、胥己者，其身甚修，其學甚博，君何不舉之？」主曰：「子見之，我將爲中大夫。」相室諫曰：「中大夫，晉重列也，今無功而受，非晉臣之意。君其耳而未之目邪！」襄主曰：「我取登，既耳而目之矣；登之所取，又耳而目之。是耳目人絶無已也。」王登一日而見二中大夫，予之田宅。中牟之人弃其田耘、賣宅圃而隨文學者，邑之半。
叔向御坐，平公請事，公腓痛足痺轉筋而不敢壞坐。晉國聞之，皆曰：「叔向賢者，平公禮之，轉筋而不敢壞坐。」晉國之辭仕託慕叔向者，國之錘矣。
鄭縣人有屈公者，聞敵，恐，因死；恐已，因生。
趙主父使李疵視中山可攻不也。還報曰：「中山可伐也。君不亟伐，將後齊、燕。」主父曰：「何故可攻？」李疵對曰：「其君見好巖穴之士，所傾蓋與車以見窮閭隘巷之士以十數，伉禮下布衣之士以百數矣。」君曰：「以子言論，是賢君也，安可攻？」疵曰：「不然。夫好顯巖穴之士而朝之，則戰士怠於行陣；上尊學者，下士居朝，則農夫惰於田。戰士怠於行陳者，則兵弱也；農夫惰於田者，則國貧也。兵弱於敵，國貧於内，而不亡者，未之有也。伐之不亦可乎？」主父曰：「善。」舉兵而伐中山，遂滅也。
五。齊桓公好服紫，一國盡服紫。當是時也，五素不得一紫。桓公患之，謂管仲曰：「寡人好服紫，紫貴甚，一國百姓好服紫不已，寡人奈何？」管仲曰：「君欲止之，何不試勿衣紫也？謂左右曰：『吾甚惡紫之臭。』於是左右適有衣紫而進者，公必曰：『少却，吾惡紫臭。』」公曰：「諾。」於是日，郎中莫衣紫；其明日，國中莫衣紫；三日，境内莫衣紫也。
一曰：齊王好衣紫，齊人皆好也。齊國五素不得一紫，齊王患紫貴。傅說王曰：「《詩》云：『不躬不親，庶民不信。』今王欲民無衣紫者，王請自解紫衣而朝。羣臣有紫衣進者，曰：『益遠！寡人惡臭。』」是日也，郎中莫衣紫；是月也，國中莫衣紫；是歲也，境内莫衣紫。
鄭簡公謂子産曰：「國小，迫於荆、晉之間。今城郭不完，兵甲不備，不可以待不虞。」子産曰：「臣閉其外也已遠矣，而守其内也已固矣，雖國小，猶不危之也。君其勿憂。」是以沒簡公身無患。
一曰：子産相鄭，簡公謂子産曰：「飲酒不樂也。俎豆不大，鐘鼓竽瑟不鳴，寡人之事不一，國家不定，百姓不治，耕戰不輯睦，亦子之罪。子有職，寡人亦有職，各守其職。」子産退而爲政五年，國無盜賊，道不拾遺，桃棗蔭於街者莫有援也，錐刀遺道三日可反。三年不變，民無飢也。
宋襄公與楚人戰於涿谷上。宋人既成列矣，楚人未及濟。右司馬購强趨而諫曰：「楚人衆而宋人寡，請使楚人半涉未成列而撃之，必敗。」襄公曰：「寡人聞君子曰：『不重傷，不擒二毛，不推人於險，不迫人於阨，不鼓不成列。』今楚未濟而撃之，害義。請使楚人畢涉成陣而後鼓士進之。」右司馬曰：「君不愛宋民，腹心不完，特爲義耳。」公曰：「不反列，且行法。」右司馬反列，楚人已成列撰陣矣，公乃鼓之。宋人大敗，公傷股，三日而死。此乃慕自親仁義之禍。夫必恃人主之自躬親而後民聽從，是則將令人主耕以爲食、服戰鴈行也民乃肯耕戰，則人主不泰危乎？而人臣不泰安乎？
齊景公遊少海，傳騎從中來謁曰：「嬰疾甚，且死，恐公後之。」景公遽起，傳騎又至。景公曰：「趨駕煩且之乘，使騶子韓樞御之。」行數百步，以騶爲不疾，奪轡代之御；可數百步，以馬爲不進，盡釋車而走。以煩且之良而騶子韓樞之巧，而以爲不如下走也。
魏昭王欲與官事，謂孟嘗君曰：「寡人欲與官事。」君曰：「王欲與官事，則何不試習讀法？」昭王讀法十餘簡而睡卧矣。王曰：「寡人不能讀此法。」夫不躬親其勢柄，而欲爲人臣所宜爲者也，睡不亦宜乎？
孔子曰：「爲人君者猶盂也，民猶水也。盂方水方，盂圜水圜。」
鄒君好服長纓，左右皆服長纓，纓甚貴。鄒君患之，問左右，左右曰：「君好服，百姓亦多服，是以貴。」君因先自斷其纓而出，國中皆不服長纓。君不能下令爲百姓服度以禁之，斷纓出以示先民，是先戮以蒞民也。
叔向賦獵，功多者受多，功少者受少。
韓昭侯謂申子曰：「法度甚不易行也。」申子曰：「法者，見功而與賞，因能而受官。今君設法度而聽左右之請，此所以難行也。」昭侯曰：「吾自今以來知行法矣，寡人奚聽矣。」一日，申子請仕其從兄官。昭侯曰：「非所斈於子也。聽子之謁，敗子之道乎，亡其用子之謁？」申子辟舍請罪。
六。晉文公攻原，裹十日糧，遂與大夫期十日。至原十日而原不下，撃金而退，罷兵而去。士有從原中出者，曰：「原三日即下矣。」羣臣左右諫曰：「夫原之食竭力盡矣，君姑待之。」公曰：「吾與士期十日，不去，是亡吾信也。得原失信，吾不爲也。」遂罷兵而去。原人聞曰：「有君如彼其信也，可無歸乎？」乃降公。衛人聞曰：「有君如彼其信也，可無從乎？」乃降公。孔子聞而記之曰：「攻原得衛者，信也。」
文公問箕鄭曰：「救餓奈何？」對曰：「信。」公曰：「安信？」曰：「信名，信事，信義。信名，則羣臣守職，善惡不踰，百事不怠；信事，則不失天時，百姓不踰；信義，則近親觀勉而遠者歸之矣。」
吳起出，遇故人而止之食。故人曰：「諾，今返而御。」吳子曰：「待公而食。」故人至暮不來，起不食待之。明日早，令人求故人。故人來，方與之食。
魏文侯與虞人期獵。明日，會天疾風，左右止文侯，不聽，曰：「不可以風疾之故而失信，吾不爲也。」遂自驅車往，犯風而罷虞人。
曾子之妻之市，其子隨之而泣。其母曰：「女還，顧反爲女殺彘。」適市來，曾子欲捕彘殺之。妻止之曰：「特與嬰兒戲耳。」曾子曰：「嬰兒非與戲也。嬰兒非有知也，待父母而學者也，聽父母之教。今子欺之，是教子欺也。母欺子，子而不信其母，非以成教也。」遂烹彘也。
楚厲王有警，爲鼓以與百姓爲戍。飲酒醉，過而撃之也，民大驚。使人止之，曰：「吾醉而與左右戲，過撃之也。」民皆罷。居數月，有警，撃鼓而民不赴。乃更令明號而民信之。
李悝警其兩和，曰：「謹警敵人，旦暮且至撃汝。」如是者再三而敵不至。兩和懈怠，不信李悝。居數月，秦人求襲之，至幾奪其軍。此不信患也。
一曰：李悝與秦人戰，謂左和曰：「速上！右和已上矣。」又馳而至右和曰：「左和已上矣。」左右和曰：「上矣。」於是皆爭上。其明年，與秦人戰。秦人襲之，至幾奪其車。此不信之患。

韓非子卷第十二
外儲說左下第三十三
一。以罪受誅，人不怨上，跀危生子臯；以功受賞，臣不德君，翟璜操右契而乘軒。襄王不知，故昭卯五乘而履屩。上不過任，臣不誣能，即臣將爲夫少室周。
二。恃勢而不恃信，故東郭牙議管仲；恃術而不恃信，故渾軒非文公。故有術之主，信賞以盡能，必罰以禁邪，雖有駮行，必得所利。簡主之相陽虎，哀公問「一足」。
三。失臣主之理，則文王自履而矜。不易朝燕之處，則季孫終身莊而遇賊。
四。利所禁，禁所利，雖神不行；譽所罪，毁所賞，雖堯不治。夫爲門而不使入，委利而不使進，亂之所以産也。齊侯不聽左右，魏主不聽譽者，而明察照羣臣，則鉅不費金錢，孱不用璧。西門豹請復治鄴，足以知之。猶盜嬰兒之矜裘與跀危子榮衣。子綽左右畫，去蟻驅蠅。安得無桓公之憂索官與宣主之患臞馬也？
五。臣以卑儉爲行，則爵不足以觀賞；寵光無節，則臣下侵偪。說在苗賁皇非獻伯，孔子議晏嬰。故仲尼論管仲與孫叔敖。而出入之容變，陽虎之言見其臣也。而簡主之應人臣也失主術。朋黨相和，臣下得欲，則人主孤；羣臣公舉，下不相和，則人主明。陽虎將爲趙武之賢、解狐之公，而簡主以爲枳棘，非所以教國也。
六。公室卑則忌直言，私行勝則少公功。說在文子之直言，武子之用杖；子産忠諫，子國譙怒；梁車用法而成侯收璽；管仲以公而國人謗怨。
一。孔子相衛，弟子子臯爲獄吏，刖人足，所跀者守門。人有惡孔子於衛君者，曰：「尼欲作亂。」衛君欲執孔子。孔子走，弟子皆逃。子臯從出門，跀危引之而逃之門下室中，吏追不得。夜半，子臯問跀危曰：「吾不能虧主之法令而親跀子之足，是子報仇之時也，而子何故乃肯逃我？我何以得此於子？」跀危曰：「吾斷足也，固吾罪當之，不可奈何。然方公之獄治臣也，公傾側法令，先後臣以言，欲臣之免也甚，而臣知之。及獄決罪定，公憱然不悅，形於顔色，臣見又知之。非私臣而然也，夫天性仁心固然也。此臣之所以悅而德公也。」
孔子曰：「善爲吏者樹德，不能爲吏者樹怨。槩者，平量者也；吏者，平法者也。治國者，不可失平也。」
田子方從齊之魏，望翟黄乘軒騎駕出，方以爲文侯也，移車異路而避之，則徒翟黄也。方問曰：「子奚乘是車也？」曰：「君謀欲伐中山，臣薦翟角而謀得果；且伐之，臣薦樂羊而中山拔；得中山，憂欲治之，臣薦李克而中山治，是以君賜此車。」方曰：「寵之稱功尚薄。」
秦、韓攻魏，昭卯西說而秦、韓罷；齊、荆攻魏，卯東說而齊、荆罷。魏襄王養之以五乘。卯曰：「伯夷以將軍葬於首陽山之下，而天下曰：『夫以伯夷之賢與其稱仁，而以將軍葬，是手足不掩也。』今臣罷四國之兵，而王乃與臣五乘，此其稱功，猶嬴勝而履蹻。」
少室周者，古之貞廉潔慤者也，爲趙襄主力士。與中牟徐子角力，不若也，入言之襄主以自代也。襄主曰：「子之處，人之所欲也，何爲言徐子以自代？」曰：「臣以力事君者也。今徐子力多臣，臣不以自代，恐他人言之而爲罪也。」
一曰：少室周爲襄主驂乘，至晉陽，有力士牛子耕，與角力而不勝。周言於主曰：「主之所以使臣驂乘者，以臣多力也。今有多力於臣者，願進之。」
二。齊桓公將立管仲，令羣臣曰：「寡人將立管仲爲仲父。善者入門而左，不善者入門而右。」東郭牙中門而立。公曰：「寡人立管仲爲仲父，令曰：『善者左，不善者右。』今子何爲中門而立？」牙曰：「以管仲之智，爲能謀天下乎？」公曰：「能。」「以斷，爲敢行大事乎？」公曰：「敢。」牙曰：「若知能謀天下，斷敢行大事，君因專屬之國柄焉。以管仲之能，乘公之勢以治齊國，得無危乎？」公曰：「善。」乃令隰朋治内、管仲治外以相參。
晉文公出亡，箕鄭挈壺餐而從，迷而失道，與公相失，飢而道泣，寢餓而不敢食。及文公反國，舉兵攻原，克而拔之。文公曰：「夫輕忍飢餒之患而必全壺餐，是將不以原叛。」乃舉以爲原令。大夫渾軒聞而非之，曰：「以不動壺餐之故，怙其不以原叛也，不亦無術乎？」故明主者，不恃其不我叛也，恃吾不可叛也；不恃其不我欺也，恃吾不可欺也。
陽虎議曰：「主賢明，則悉心以事之；不肖，則飾姦而試之。」逐於魯，疑於齊，走而之趙，趙簡主迎而相之。左右曰：「虎善竊人國政，何故相也？」簡主曰：「陽虎務取之，我務守之。」遂執術而御之。陽虎不敢爲非，以善事簡主，興主之强，幾至於霸也。
魯哀公問於孔子曰：「吾聞古者有䕫一足，其果信有一足乎？」孔子對曰：「不也，䕫非一足也。䕫者忿戾惡心，人多不說喜也。雖然，其所以得免於人害者，以其信也。人皆曰：『獨此一，足矣。』䕫非一足也，一而足也。」哀公曰：「審而是，固足矣。」
一曰：哀公問於孔子曰：「吾聞䕫一足，信乎？」曰：「䕫，人也，何故一足？彼其無他異，而獨通於聲。堯曰：『䕫一而足矣。』使爲樂正。故君子曰：『䕫有一，足。』非一足也。」
三。文王伐崇，至鳯黄虚，韈係解，因自結。太公望曰：「何爲也？」王曰：「上，君與處皆其師；中，皆其友；下，盡其使也。今皆先君之臣，故無可使也。」
一曰：晉文公與楚戰，至黄鳯之陵，履係解，因自結之。左右曰：「不可以使人乎？」公曰：「吾聞：上，君所與居，皆其所畏也；中，君之所與居，皆其所愛也；下，君之所與居，皆其所侮也。寡人雖不肖，先君之人皆在，是以難之也。」
季孫好士，終身莊，居處衣服常如朝廷。而季孫適懈，有過失，而不能長爲也。故客以爲厭易己，相與怨之，遂殺季孫。故君子去泰去甚。
一曰：南宫敬子問顔涿聚曰：「季孫養孔子之徒，所朝服與坐者以十數而遇賊，何也？」曰：「昔周成王近優侏儒以逞其意，而與君子斷事，是能成其欲於天下。今季孫養孔子之徒，所朝服而與坐者以十數，而與優侏儒斷事，是以遇賊。故曰：不在所與居，在所與謀也。」
孔子御坐於魯哀公，哀公賜之桃與黍。哀公曰：「請用。」仲尼先飯黍而後啗桃，左右皆揜口而笑。哀公曰：「黍者，非飯之也，以雪桃也。」仲尼對曰：「丘知之矣。夫黍者，五穀之長也，祭先王爲上盛。果蓏有六，而桃爲下，祭先王不得入廟。丘之聞也，君子以賤雪貴，不聞以貴雪賤。今以五穀之長雪菓蓏之下，是以上雪下也。丘以爲妨義，故不敢以先於宗廟之盛也。」
簡主謂左右：「車席泰美。夫冠雖賤，頭必戴之；屨雖貴，足必履之。今車席如此，太美，吾將何屩以履之？夫美下而耗上，妨義之本也。」
費仲說紂曰：「西伯昌賢，百姓悅之，諸侯附焉，不可不誅；不誅，必爲殷禍。」紂曰：「子言，義主，何可誅？」費仲曰：「冠雖穿弊，必戴於頭；履雖五采，必踐之於地。今西伯昌，人臣也，修義而人向之。卒爲天下患，其必昌乎？人臣不以其賢爲其主，非可不誅也。且主而誅臣，焉有過？」紂曰：「夫仁義者，上所以勸下也。今昌好仁義，誅之不可。」三說不用，故亡。
齊宣王問匡倩曰：「儒者博乎？」曰：「不也。」王曰：「何也？」匡倩對曰：「博貴梟，勝者必殺梟。殺梟者，是殺所貴也。儒者以爲害義，故不博也。」又問曰：「儒者弋乎？」曰：「不也。弋者，從下害於上者也，是從下傷君也。儒者以爲害義，故不弋。」又問：「儒者鼓瑟乎？」曰：「不也。夫瑟以小絃爲大聲，以大絃爲小聲，是大小易序，貴賤易位。儒者以爲害義，故不鼓也。」宣王曰：「善。」仲尼曰：「與其使民諂下也，寧使民諂上。」
四。鉅者，齊之居士；孱者，魏之居士。齊、魏之君不明，不能親照境内而聽左右之言，故二子費金璧而求入仕也。
西門豹爲鄴令，清尅潔慤，秋毫之端無私利也，而甚簡左右。左右因相與比周而惡之。居期年，上計，君收其璽。豹自請曰：「臣昔者不知所以治鄴，今臣得矣，願請璽，復以治鄴。不當，請伏斧鑕之罪。」文侯不忍而復與之。豹因重斂百姓，急事左右。期年，上計，文侯迎而拜之。豹對曰：「往年臣爲君治鄴，而君奪臣璽；今臣爲左右治鄴，而君拜臣。臣不能治矣。」遂納璽而去。文侯不受，曰：「寡人曩不知子，今知矣。願子勉爲寡人治之。」遂不受。
齊有狗盜之子與刖危子戲而相誇。盜子曰：「吾父之裘獨有尾。」刖危子曰：「吾父獨冬不失袴。」
子綽曰：「人莫能左畫方而右畫圓也。以肉去蟻，蟻愈多；以魚驅蠅，蠅愈至。」
桓公謂管仲曰：「官少而索者衆，寡人憂之。」管仲曰：「君無聽左右之請，因能而受祿，錄功而與官，則莫敢索官。君何患焉？」
韓宣子曰：「吾馬菽粟多矣，甚臞，何也？寡人患之。」周市對曰：「使騶盡粟以食，雖無肥，不可得也。名爲多與之，其實少，雖無臞，亦不可得也。主不審其情實，坐而患之，馬猶不肥也。」
桓公問置吏於管仲，管仲曰：「辯察於辭，清潔於貨，習人情，夷吾不如絃商，請立以爲大理。登降肅讓，以明禮待賓，臣不如隰朋，請立以爲大行。墾草仞邑，辟地生粟，臣不如甯戚，請以爲大田。三軍既成陣，使士視死如歸，臣不如公子成父，請以爲大司馬。犯顔極諫，臣不如東郭牙，請立以爲諫臣。治齊，此五子足矣；將欲霸王，夷吾在此。」
五。盂獻伯相晉，堂下生藿藜，門外長荆棘，食不二味，坐不重席，晉無衣帛之妾，居不粟馬，出不從車。叔向聞之，以告苗賁皇。賁皇非之曰：「是出主之爵禄以附下也。」
一曰：盂獻伯拜上卿，叔向往賀，門有御，馬不食禾。向曰：「子無二馬二輿，何也？」獻伯曰：「吾觀國人尚有饑色，是以不秣馬；班白者多以徒行，故不二輿。」向曰：「吾始賀子之拜卿，今賀子之儉也。」向出，語苗賁皇曰：「助吾賀獻伯之儉也。」苗子曰：「何賀焉？夫爵祿旂章，所以異功伐别賢不肖也。故晉國之法，上大夫二輿二乘，中大夫二輿一乘，下大夫專乘，此明等級也。且夫卿必有軍事，是故脩車馬，比卒乘，以備戎事。有難則以備不虞，平夷則以給朝事。今亂晉國之政，乏不虞之備，以成節，以絜私名，獻伯之儉也可與？又何賀？」
管仲相齊，曰：「臣貴矣，然而臣貧。」桓公曰：「使子有三歸之家。」曰：「臣富矣，然而臣卑。」桓公使立於高、國之上。曰：「臣尊矣，然而臣踈。」乃立爲仲父。孔子聞而非之曰：「泰侈偪上。」
一曰：管仲父出，朱蓋青衣，置鼓而歸，庭有陳鼎，家有三歸。孔子曰：「良大夫也，其侈偪上。」
孫叔敖相楚，棧車牝馬，糲餅菜羮，枯魚之膳，冬羔裘，夏葛衣，面有飢色，則良大夫也。其儉偪下。
陽虎去齊走趙，簡主問曰：「吾聞子善樹人。」虎曰：「臣居魯，樹三人，皆爲令尹；及虎扺罪於魯，皆搜索於虎也。臣居齊，薦三人，一人得近王，一人爲縣令，一人爲候吏；及臣得罪，近王者不見臣，縣令者迎臣執縛，候吏者追臣至境上，不及而止。虎不善樹人。」主俛而笑曰：「樹橘柚者，食之則甘，嗅之則香；樹枳棘者，成而刺人。故君子慎所樹。」
中牟無令。晉平公問趙武曰：「中牟，吾國之股肱，邯鄲之肩髀。寡人欲得其良令也，誰使而可？」武曰：「邢伯子可。」公曰：「非子之讎也？」曰：「私讎不入公門。」公又問曰：「中府之令，誰使而可？」曰：「臣子可。」故曰：「外舉不避讎，內舉不避子。」趙武所薦四十六人，及武死，各就賔位，其無私德若此也。
平公問叔向曰：「羣臣孰賢？」曰：「趙武。」公曰：「子黨於師人。」向曰：「武立如不勝衣，言如不出口，然所舉士也數十人，皆得其意，而公家甚賴之。及武子之生也不利於家，死不託於孤，臣敢以爲賢也。」
解狐薦其讎於簡主以爲相。其讎以爲且幸釋己也，乃因往拜謝。狐乃引弓迎而射之，曰：「夫薦汝，公也，以汝能當之也。夫讎汝，吾私怨也，不以私怨汝之故擁汝於吾君。」故私怨不入公門。
一曰：解狐舉邢伯柳爲上黨守，柳往謝之，曰：「子釋罪，敢不再拜？」曰：「舉子，公也；怨子，私也。子往矣，怨子如初也。」
鄭縣人賣豚，人問其價。曰：「道遠日暮，安暇語汝。」
六。范文子喜直言，武子撃之以杖：「夫直議者不爲人所容，無所容則危身。非徒危身，又將危父。」
子産者，子國之子也。子産忠於鄭君，子國譙怒之曰：「夫介異於人臣，而獨忠於主。主賢明，能聽汝；不明，將不汝聽。聽與不聽，未可必知，而汝已離於羣臣。離於羣臣，則必危汝身矣。非徒危己也，又且危父矣。」
梁車新爲鄴令，其姊往看之，暮而後，門閉，因踰郭而入。車遂刖其足。趙成侯以爲不慈，奪之璽而免之令。
管仲束縛，自魯之齊，道而饑渴，過綺烏封人而乞食。烏封人跪而食之，甚敬。封人因竊謂仲曰：「適幸，及齊不死而用齊，將何報我？」曰：「如子之言，我且賢之用，能之使，勞之論。我何以報子？」封人怨之。

韓非子卷第十三
外儲說右上第三十四
君所以治臣者有三。
一。勢不足以化則除之。師曠之對，晏子之說，皆舍勢之易也而道行之難，是與獸逐走也，未知除患。患之可除，在子夏之說《春秋》也：「善持勢者，蚤絶其姦萌。」故季孫讓仲尼以遇勢，而況錯之於君乎？是以太公望殺狂矞，而臧獲不乘驥。嗣公知之，故不駕鹿；薛公知之，故與二欒博。此皆知同異之反也。故明主之牧臣也，說在畜烏。
二。人主者，利害之軺轂也，射者衆，故人主共矣。是以好惡見則下有因，而人主惑矣；辭言通則臣難言，而主不神矣。說在申子之言「六慎」，與唐易之言弋也。患在國羊之請變，與宣王之太息也。明之以靖郭氏之獻十珥也，與犀首、甘茂之道穴聞也。堂谿公知術，故問玉巵；昭侯能術，故以聽獨寢。明主之道，在申子之勸「獨斷」也。
三。術之不行，有故。不殺其狗，則酒酸。夫國亦有狗，且左右皆社鼠也。人主無堯之再誅，與莊王之應太子，而皆有薄媪之決蔡嫗也。知貴、不能，以教歌之法先揆之。吳起之出愛妻，文公之斬顛頡，皆違其情者也。故能使人彈疽者，必其忍痛者也。
	右經。
一。賞之譽之不勸，罰之毁之不畏，四者加焉不變，則其除之。
齊景公之晉，從平公飲，師曠侍坐。景公問政於師曠曰：「太師將奚以教寡人？」師曠曰：「君必惠民而已。」中坐，酒酣，將出，又復問政於師曠曰：「太師奚以教寡人？」曰：「君必惠民而已矣。」景公出之舍，師曠送之，又問政於師曠。師曠曰：「君必惠民而已矣。」景公歸，思，未醒，而得師曠之所謂：公子尾、公子夏者，景公之二弟也，甚得齊民，家富貴而民說之，擬於公室，此危吾位者也。今謂我惠民者，使我與二弟争民耶？於是反國，發廪粟以賦衆貧，散府餘財以賜孤寡，倉無陳粟，府無餘財，宫婦不御者出嫁之，七十受禄米。鬻德惠施於民也，已與二弟爭。居二年，二弟出走，公子夏逃楚，公子尾走晉。
景公與晏子遊於少海，登栢寢之臺而還望其國，曰：「美哉！泱泱乎，堂堂乎！後世將孰有此？」晏子對曰：「其田成氏乎！」景公曰：「寡人有此國也，而曰田成氏有之，何也？」晏子對曰：「夫田成氏甚得齊民。其於民也，上之請爵禄行諸大臣，下之私大斗斛區釜以出貸，小斗斛區釜以收之。殺一牛，取一豆肉，餘以食士。終歲，布帛取二制焉，餘以衣士。故市木之價，不加貴於山；澤之魚鹽龜鼈蠃𧉻，不貴於海。君重斂，而田成氏厚施。齊嘗大饑，道旁餓死者不可勝數也，父子相牽而趨田成氏者不聞不生。故秦周之民相與歌之曰：『謳乎，其已乎！苞乎，其往歸田成子乎！』《詩》曰：『雖無德與女，式歌且舞。』今田成氏之德而民之歌舞，民德歸之矣。故曰：『其田成氏乎！』」公泫然出涕曰：「不亦悲乎！寡人有國而田成氏有之。今爲之柰何？」晏子對曰：「君何患焉？若君欲奪之，則近賢而遠不肖，治其煩亂，緩其刑罰，振貧窮而恤孤寡，行恩惠而給不足，民將歸君，則雖有十田成氏，其如君何？」
或曰：景公不知用勢，而師曠、晏子不知除患。夫獵者，託車輿之安，用六馬之足，使王良佐轡，則身不勞而易及輕獸矣。今釋車輿之利，捐六馬之足與王良之御，而下走逐獸，則雖樓季之足無時及獸矣。託良馬固車，則臧獲有餘。國者，君之車也；勢者，君之馬也。夫不處勢以禁誅擅愛之臣，而必德厚以與天下齊行以争民，是皆不乘君之車，不因馬之利，舍車而下走者也。故曰：景公不知用勢之主也，而師曠、晏子不知除患之臣也。
子夏曰：「《春秋》之記臣殺君、子殺父者，以十數矣。皆非一日之積也，有漸而以至矣。」凡姦者，行久而成積，積成而力多，力多而能殺，故明主蚤絶之。今田常之爲亂，有漸見矣，而君不誅。晏子不使其君禁侵陵之臣，而使其主行惠，故簡公受其禍。故子夏曰：「善持勢者，蚤絶姦之萌。」
季孫相魯，子路爲郈令。魯以五月起衆爲長溝，當此之爲，子路以其私秩粟爲漿飯，要作溝者於五父之衢而飡之。孔子聞之，使子貢往覆其飯，擊毁其器，曰：「魯君有民，子奚爲乃飡之？」子路怫然怒，攘肱而入，請曰：「夫子疾由之爲仁義乎？所學於夫子者，仁義也；仁義者，與天下共其所有而同其利者也。今以由之秩粟而飡民不可，何也？」孔子曰：「由之野也！吾以女知之，女徒未及也。女故如是之不知禮也！女之飡之，爲愛之也。夫禮，天子愛天下，諸侯愛境内，大夫愛官職，士愛其家，過其所愛曰侵。今魯君有民而子擅愛之，是子侵也，不亦誣乎！」言未卒，而季孫使者至，讓曰：「肥也起民而使之，先生使弟子令徒役而飡之，將奪肥之民耶？」孔子駕而去魯。以孔子之賢，而季孫非魯君也，以人臣之資，假人主之術，蚤禁於未形，而子路不得行其私惠，而害不得生，況人主乎！以景公之勢而禁田常之侵也，則必無劫弑之患矣。
太公望東封於齊，齊東海上有居士曰狂矞、華士昆弟二人者立議曰：「吾不臣天子，不友諸侯，耕作而食之，掘井而飲之，吾無求於人也。無上之名，無君之禄，不事仕而事力。」太公望至於營丘，使吏執殺之以爲首誅。周公旦從魯聞之，發急傳而問之曰：「夫二子，賢者也。今日饗國而殺賢者，何也？」太公望曰：「是昆弟二人立議曰：『吾不臣天子，不友諸侯，耕作而食之，掘井而飲之，吾無求於人也。無上之名，無君之禄，不事仕而事力。』彼不臣天子者，是望不得而臣也；不友諸侯者，是望不得而使也；耕作而食之，掘井而飲之，無求於人者，是望不得以賞罰勸禁也。且無上名，雖知，不爲望用；不仰君禄，雖賢，不爲望功。不仕則不治，不任則不忠。且先王之所以使其臣民者，非爵禄則刑罰也。今四者不足以使之，則望當誰爲君乎？不服兵革而顯，不親耕耨而名，又非所以教於國也。今有馬於此，如驥之状者，天下之至良也。然而驅之不前，却之不止，左之不左，右之不右，則臧獲雖賤，不託其足。臧獲之所願託其足於驥者，以驥之可以追利辟害也。今不爲人用，臧獲雖賤，不託其足焉。已自謂以爲世之賢士而不爲主用，行極賢而不用於君，此非明主之所臣也，亦驥之不可左右矣，是以誅之。」
一曰：太公望東封於齊。海上有賢者狂矞，太公望聞之，往請焉，三却馬於門而狂矞不報見也，太公望誅之。當是時也，周公旦在魯，馳往止之，比至，已誅之矣。周公旦曰：「狂矞，天下賢者也，夫子何爲誅之？」太公望曰：「狂矞也議不臣天子，不友諸侯，吾恐其亂法易教也，故以爲首誅。今有馬於此，形容似驥也，然驅之不往，引之不前，雖臧獲不託足於其軫也。」
如耳說衛嗣公，衛嗣公說而太息。左右曰：「公何爲不相也？」公曰：「夫馬似鹿者而題之千金，然而有千金之馬而無一金之鹿者，馬爲人用而鹿不爲人用也。今如耳，萬乘之相也，外有大國之意，其心不在衛，雖辨智，亦不爲寡人用，吾是以不相也。」
薛公之相魏昭侯也，左右有欒子者曰陽胡、潘其，於王甚重，而不爲薛公。薛公患之，於是乃召與之博，予之人百金；令之昆弟博，俄又益之人二百金。方博有間，謁者言客張季之子在門，公拂然怒，撫兵而授謁者曰：「殺之！吾聞季之不爲文也。」立有間，時季羽在側，曰：「不然。竊聞季爲公甚，顧其人陰未聞耳。」乃輟不殺客，大禮之，曰：「曩者聞季之不爲文也，故欲殺之；今誠爲文也，豈忘季哉！」告廪獻千石之粟，告府獻五百金，告騶私廐獻良馬固車二乘，因令奄將宫人之美妾二十人并遺季也。欒子因相謂曰：「爲公者必利，不爲公者必害，吾曹何愛不爲公？」因私競勸而遂爲之。薛公以人臣之勢，假人主之術也，而害不得生，況錯之人主乎！
夫馴烏者断其下翎焉。斷其下翎，則必恃人而食，焉得不馴乎？夫明主畜臣亦然，令臣不得不利君之禄，不得無服上之名。夫利君之禄，服上之名，焉得不服？
二。申子曰：「上明見，人備之；其不明見，人惑之。其知見，人飾之；不知見，人匿之。其無欲見，人司之；其有欲見，人餌之。故曰：吾無從知之，惟無爲可以規之。」
一曰：申子曰：「慎而言也，人且知女；慎而行也，人且隨女。而有知見也，人且匿女；而無知見也，人且意女。女有知也，人且臧女；女無知也，人且行女。故曰：惟無爲可以規之。」
田子方問唐易鞠曰：「弋者何慎？」對曰：「鳥以數百目視子，子以二目御之，子謹周子廪。」田子方曰：「善。子加之弋，我加之國。」鄭長者聞之曰：「田子方知欲爲廪，而未得所以爲廪。夫虚無無見者，廪也。」
一曰：齊宣王問弋於唐易子曰：「弋者奚貴？」唐易子曰：「在於謹廪。」王曰：「何謂謹廪？」對曰：「鳥以數十目視人，人以二目視鳥，奈何不謹廪也？故曰『在於謹廪』也。」王曰：「然則爲天下何以爲此廪？今人主以二目視一國，一國以萬目視人主，將何以自爲廪乎？」對曰：「鄭長者有言曰：『夫虚静無爲而無見也。』其可以爲此廪乎！」
國羊重於鄭君，聞君之惡己也，侍飲，因先謂君曰：「臣適不幸而有過，願君幸而告之。臣請變更，則臣免死罪矣。」
客有說韓宣王，宣王說而太息。左右引王之說之以先告客以爲德。
靖郭君之相齊也，王后死，未知所置，乃獻玉珥以知之。
一曰：薛公相齊，齊威王夫人死，中有十孺子皆貴於王，薛公欲知王所欲立而請置一人以爲夫人。王聽之，則是說行於王，而重於置夫人也；王不聽，是說不行，而輕於置夫人也。欲先知王之所欲置以勸王置之，於是爲十玉珥而美其一而獻之。王以賦十孺子。明日坐，視美珥之所在而勸王以爲夫人。
甘茂相秦惠王，惠王愛公孫衍，與之間有所言，曰：「寡人將相子。」甘茂之吏道穴聞之，以告甘茂。甘茂入見王，曰：「王得賢相，臣敢再拜賀。」王曰：「寡人託國於子，安更得賢相？」對曰：「將相犀首。」王曰：「子安聞之？」對曰：「犀首告臣。」王怒犀首之泄，乃逐之。
一曰：犀首，天下之善將也，梁王之臣也。秦王欲得之與治天下，犀首曰：「衍其人臣者也,不敢離主之國。」居期年，犀首抵罪於梁王，逃而入秦，秦王甚善之。樗里疾，秦之將也，恐犀首之代之將也，鑿穴於王之所常隱語者。俄而王果與犀首計，曰：「吾欲攻韓，奚如？」犀首曰：「秋可矣。」王曰：「吾欲以國累子，子必勿泄也。」犀首反走再拜曰：「受命。」於是樗里疾也道穴聽之矣。郎中皆曰：「兵秋起攻韓，犀首爲將。」於是日也，郎中盡知之；於是月也，境内盡知之。王召樗里疾曰：「是何匈匈也，何道出？」樗里疾曰：「似犀首也。」王曰：「吾無與犀首言也，其犀首何哉？」樗里疾曰：「犀首也羈旅，新抵罪，其心孤，是言自嫁於衆。」王曰：「然。」使人召犀首，已逃諸侯矣。
堂谿公謂昭侯曰：「今有千金之玉巵，通而無當，可以盛水乎？」昭侯曰：「不可。」「有瓦器而不漏，可以盛酒乎？」昭侯曰：「可。」對曰：「夫瓦器，至賤也，不漏，可以盛酒。雖有乎千金之玉巵，至貴而無當，漏，不可盛水，則人孰注漿哉？今爲人之主而漏其羣臣之語，是猶無當之玉巵也。雖有聖智，莫盡其術，爲其漏也。」昭侯曰：「然。」昭侯聞堂谿公之言，自此之後，欲發天下之大事，未嘗不獨寝，恐夢言而使人知其謀也。
一曰：堂谿公見昭侯曰：「今有白玉之巵而無當，有瓦巵而有當。君渴，將何以飲？」君曰：「以瓦巵。」堂谿公曰：「白玉之巵美而君不以飲者，以其無當耶？」君曰：「然。」堂谿公曰：「爲人主而漏泄其羣臣之語，譬猶玉巵之無當。」堂谿公每見而出，昭侯必獨卧，惟恐夢言泄於妻妾。
申子曰：「獨視者謂明，獨聽者謂聰。能獨断者，故可以爲天下主。」
三。宋人有酤酒者，升概甚平，遇客甚謹，爲酒甚美，縣幟甚高著，然不售，酒酸。怪其故，問其所知。問長者楊倩，倩曰：「汝狗猛耶？」曰：「狗猛則酒何故而不售？」曰：「人畏焉。或令孺子懷錢挈壺罋而往酤，而狗迓而齕之，此酒所以酸而不售也。」夫國亦有狗，有道之士懷其術而欲以明萬乘之主，大臣爲猛狗迎而齕之，此人主之所以蔽脅，而有道之士所以不用也。故桓公問管仲：「治國最奚患？」對曰：「最患社鼠矣。」公曰：「何患社鼠哉？」對曰：「君亦見夫爲社者乎？樹木而塗之，鼠穿其間，堀穴託其中。燻之則恐焚木，灌之則恐塗阤，此社鼠之所以不得也。今人君之左右，出則爲勢重而收利於民，入則比周而蔽惡於君。内間主之情以告外，外内爲重，諸臣百吏以爲富。吏不誅則亂法，誅之則君不安，據而有之，此亦國之社鼠也。故人臣執柄而擅禁，明爲己者必利，而不爲己者必害，此亦猛狗也。夫大臣爲猛狗而齕有道之士矣，左右又爲社鼠而間主之情，人主不覺。如此，主焉得無壅，國焉得無亡乎？
一曰：宋之酤酒者有莊氏者，其酒常美。或使僕往酤莊氏之酒，其狗齕人，使者不敢往，乃酤佗家之酒。問曰：「何爲不酤莊氏之酒？」對曰：「今日莊氏之酒酸。」故曰：不殺其狗則酒酸。桓公問管仲曰：「治國何患？」對曰：「最苦社鼠。夫社，木而塗之，鼠因自託也。燻之則木焚，灌之則塗陁，此所以苦於社鼠也。今人君左右，出則爲勢重以收利於民，入則比周謾侮蔽惡以欺於君，不誅則亂法，誅之則人主危，據而有之，此亦社鼠也。」故人臣執柄擅禁，明爲己者必利，不爲己者必害，亦猛狗也。故左右爲社鼠，用事者爲猛狗，則術不行矣。
堯欲傳天下於舜。鯀諫曰：「不祥哉！孰以天下而傳之於匹夫乎？」堯不聽，舉兵而誅殺鯀於羽山之郊。共工又諫曰：「孰以天下而傳之於匹夫乎？」堯不聽，又舉兵而誅共工於幽州之都。於是天下莫敢言無傳天下於舜。仲尼聞之曰：「堯之知舜之賢，非其難者也。夫至乎誅諫者必傳之舜，乃其難也。」一曰：「不以其所疑敗其所察則難也。」
荆莊王有茅門之法曰：「羣臣大夫諸公子入朝，馬蹄踐霤者，廷理斬其輈，戮其御。」於是太子入朝，馬蹄踐霤，廷理斬其輈，戮其御。太子怒，入爲王泣曰：「爲我誅戮廷理。」王曰：「法者，所以敬宗廟，尊社稷。故能立法從令尊敬社稷者，社稷之臣也，焉可誅也？夫犯法廢令不尊敬社稷者，是臣乘君而下尚校也。臣乘君，則主失威；下尚校，則上位危。威失位危，社稷不守，吾將何以遺子孫？」於是太子乃還走，避舍露宿三日，北面再拜請死罪。
一曰：楚王急召太子。楚國之法，車不得至於茆門。天雨，廷中有潦，太子遂驅車至於茆門。廷理曰：「車不得至茆門。至茆門，非法也。」太子曰：「王召急，不得須無潦。」遂驅之。廷理舉殳而擊其馬，敗其駕。太子入爲王泣曰：「廷中多潦，驅車至茆門，廷理曰『非法也』，舉殳擊臣馬，敗臣駕。王必誅之！」王曰：「前有老主而不踰，後有儲主而不屬，矜矣！是真吾守法之臣也。」乃益爵二級，而開後門出太子。「勿復過。」
衛嗣君謂薄疑曰：「子小寡人之國以爲不足仕，則寡人力能仕子，請進爵以子爲上卿。」乃進田萬頃。薄子曰：「疑之母親疑，以疑爲能相萬乘所不窕也。然疑家巫有蔡嫗者，疑母甚愛信之，屬之家事焉。疑智足以信言家事，疑母盡以聽疑也，然已與疑言者，亦必復決之於蔡嫗也。故論疑之智能，以疑爲能相萬乘而不窕也；論其親，則子母之間也，然猶不免議之於蔡嫗也。今疑之於人主也，非子母之親也，而人主皆有蔡嫗。人主之蔡嫗，必其重人也。重人者，能行私者也。夫行私者，繩之外也；而疑之言，法之内也。繩之外與法之内，讎也，不相受也。」
一曰：衛君之晉，謂薄疑曰：「吾欲與子皆行。」薄疑曰：「媪也在中，請歸與媪計之。」衛君自請薄媪。薄媪曰：「疑，君之臣也，君有意從之，甚善。」衛君曰：「吾以請之媪，媪許我矣。」薄疑歸，言之媪也，曰：「衛君之愛疑奚與媪？」媪曰：「不如吾愛子也。」「衛君之賢疑奚與媪也？」曰：「不如吾賢子也。」「媪與疑計家事，已決矣，乃請決之於卜者蔡嫗。今衛君從疑而行，雖與疑決計，必與他蔡嫗敗之。如是，則疑不得長爲臣矣。」
夫教歌者，使先呼而詘之，其聲反清徵者乃教之。
一曰：教歌者，先揆以法，疾呼中宫，徐呼中徵。疾不中宫，徐不中徵，不可謂教。
吳起，衛左氏中人也。使其妻織組而幅狹於度。吳子使更之，其妻曰：「諾。」及成，復度之，果不中度，吳子大怒。其妻對曰：「吾始經之而不可更也。」吳子出之。其妻請其兄而索入。其兄曰：「吳子，爲法者也。其爲法也，且欲以與萬乘致功，必先踐之妻妾然後行之，子毋幾索入矣。」其妻之弟又重於衛君，乃因以衛君之重請吳子。吳子不聽，遂去衛而入荆也。
一曰：吳起示其妻以組曰：「子爲我織組，令之如是。」組已就而效之，其組異善。起曰：「使子爲組，令之如是，而今也異善，何也？」其妻曰：「用財若一也，加務善之。」吳起曰：「非語也。」使之衣歸。其父往請之，吳起曰：「起家無虚言。」
晉文公問於狐偃曰：「寡人甘肥周於堂，巵酒豆肉集於宫，壺酒不清，生肉不布，殺一牛遍於國中，一歲之功盡以衣士卒，其足以戰民乎？」狐子曰：「不足。」文公曰：「吾㢮關市之征而緩刑罰，其足以戰民乎？」狐子曰：「不足。」文公曰：「吾民之有喪資者，寡人親使郎中視事，有罪者赦之，貧窮不足者與之，其足以戰民乎？」狐子對曰：「不足。此皆所以慎産也；而戰之者，殺之也。民之從公也，爲慎産也，公因而迎殺之，失所以爲從公矣。」曰：「然則何如足以戰民乎？」狐子對曰：「令無得不戰。」公曰：「無得不戰奈何？」狐子對曰：「信賞必罰，其足以戰。」公曰：「刑罰之極安至？」對曰：「不辟親貴，法行所愛。」文公曰：「善。」明日令田於圃陸，期以日中爲期，後期者行軍法焉。於是公有所愛者曰顛頡後期，吏請其罪，文公隕涕而憂。吏曰：「請用事焉。」遂斬顛頡之脊，以徇百姓，以明法之信也。而後百姓皆懼曰：「君於顛頡之貴重如彼甚也，而君猶行法焉，況於我則何有矣！」文公見民之可戰也，於是遂興兵伐原，克之。伐衞，東其畝，取五鹿；攻陽；勝虢；伐曹；南圍鄭，反之陴；罷宋圍；還與荆人戰城濮，大敗荆人，返爲踐土之盟，遂成衡雍之義。一舉而八有攻。所以然者，無他故異物，從狐偃之謀，假顛頡之脊也。
夫痤疽之痛也，非刺骨髓，則煩心不可支也；非如是，不能使人以半寸砥石彈之。今人主之於治亦然，非不知有苦則安，欲治其國，非如是不能聽聖知而誅亂臣。亂臣者，必重人；重人者，必人主所甚親愛也。人主所甚親愛也者，是同堅白也。夫以布衣之資，欲以離人主之堅白、所愛，是以解左髀說右髀者，是身必死而說不行者也。

韓非子卷第十四
外儲說右下第三十五
一。賞罰共則禁令不行。何以明之？明之以造父、於期。子罕爲出彘，田恒爲圃池，故宋君、簡公弑。患在王良、造父之共車，田連、成竅之共琴也。
二。治强生於法，弱亂生於阿，君明於此，則正賞罰而非仁下也。爵禄生於功，誅罰生於罰，臣明於此，則盡死力而非忠君也。君通於不仁，臣通於不忠，則可以王矣。昭襄知主情而不發五苑，田鮪知臣情故教田章，而公儀辭魚。
三。明主者，鑒於外也，而外事不得不成，故蘇代非齊王。人主鑒於上也，而居者不適不顯，故潘壽言禹情。人主無所覺悟，方吾知之，故恐同衣同族，而況借於權乎！吳章知之，故說以佯，而況借於誠乎！趙王惡虎目而壅。明主之道，如周行人之却衛侯也。
四。人主者，守法責成以立功者也。聞有吏雖亂而有獨善之民，不聞有亂民而有獨治之吏，故明主治吏不治民。說在揺木之本與引網之綱。故失火之嗇夫，不可不論也。救火者，吏操壺走火，則一人之用也；操鞭使人，則役萬夫。故所遇術者，如造父之遇驚馬，牽馬推車則不能進，代御執轡持筴則馬咸騖矣。是以說在椎鍛平夷，榜檠矯直。不然，敗在淖齒用齊戮閔王，李兌用趙餓主父也。
五。因事之理，則不勞而成。故兹鄭之踞轅而歌以上高梁也。其患在趙簡主稅吏請輕重；薄疑之言「國中飽」，簡主喜而府庫虚，百姓餓而姦吏富也。故桓公巡民而管仲省腐財怨女。不然，則在延陵乘馬不得進，造父過之而爲之泣也。
	右經。
一。造父御四馬，馳驟周旋而恣欲於馬。恣欲於馬者，擅轡筴之制也。然馬驚於出彘而造父不能禁制者，非轡筴之嚴不足也，威分於出彘也。王子於期爲駙駕，轡筴不用而擇欲於馬，擅芻水之利也。然馬過於圃池而駙駕敗者，非芻水之利不足也，德分於圃池也。故王良、造父，天下之善御者也，然而使王良操左革而叱咤之，使造父操右革而鞭笞之，馬不能行十里，共故也。田連、成竅，天下善鼓琴者也，然而田連鼓上、成竅擑下而不能成曲，亦共故也。夫以王良、造父之巧，共轡而御，不能使馬，人主安能與其臣共權以爲治？以田連、成竅之巧，共琴而不能成曲，人主又安能與其臣共勢以成功乎？
一曰：造父爲齊王駙駕，渴馬服成，效駕圃中。渴馬見圃池，去車走池，駕敗。王子於期爲趙簡主取道争千里之表，其始發也，彘伏溝中，王子於期齊轡筴而進之，彘突出於溝中，馬驚駕敗。
司城子罕謂宋君曰：「慶賞賜與，民之所喜也，君自行之；殺戮誅罰，民之所惡也，臣請當之。」宋君曰：「諾。」於是出威今，誅大臣，君曰「問子罕」也。於是大臣畏之，細民歸之。處期年，子罕殺宋君而奪政。故子罕爲出彘以奪其君國。
簡公在上位，罰重而誅嚴，厚賦斂而殺戮民。田成恒設慈愛，明寛厚。簡公以齊民爲渴馬，不以恩加民，而田成恒以仁厚爲圃池也。
一曰：造父爲齊王駙駕，以渴服馬，百日而服成。服成，請效駕齊王，王曰：「效駕於圃中。」造父驅車入圃，馬見圃池而走，造父不能禁。造父以渴服馬久矣，今馬見池，駻而走，雖造父不能治。今簡公之以法禁其衆久矣，而田成恒利之，是田成恒傾圃池而示渴民也。
一曰：王子於期爲宋君爲千里之逐。已駕，察手吻文。且發矣，驅而前之，輪中繩；引而却之，馬掩迹。拊而發之。彘逸出於竇中。馬退而却，筴不能進前也；馬駻而走，轡不能正也。
一曰：司城子罕謂宋君曰：「慶賞賜予者，民之所好也，君自行之；誅罰殺戮者，民之所惡也，臣請當之。」於是戮細民而誅大臣，君曰：「與子罕議之。」居朞年，民知殺生之命制於子罕也，故一國歸焉。故子罕劫宋君而奪其政，法不能禁也。故曰：「子罕爲出彘，而田成常爲圃池也。」今王良、造父共車，人操一邊轡而出門閭，駕必敗而道不至也。令田連、成竅共琴，人撫一絃而揮，則音必敗、曲不遂矣。
二。秦昭王有病，百姓里買牛而家爲王禱。公孫述出見之，入賀王曰：「百姓乃皆里買牛爲王禱。」王使人問之，果有之。王曰：「訾之人二甲。夫非令而擅禱，是愛寡人也。夫愛寡人，寡人亦且改法而心與之相循者，是法不立；法不立，亂亡之道也。不如人罰二甲而復與爲治。」
一曰：秦襄王病，百姓爲之禱；病愈，殺牛塞禱。郎中閻遏、公孫衍出見之，曰：「非社臘之時也，奚自殺牛而祠社？」怪而問之。百姓曰：「人主病，爲之禱；今病愈，殺牛塞禱。」閻遏、公孫衍說，見王，拜賀曰：「過堯、舜矣。」王驚曰：「何謂也？」對曰：「堯、舜，其民未至爲之禱也。今王病而民以牛禱，病愈，殺牛塞禱，故臣竊以王爲過堯、舜也。」王因使人問之，何里爲之，訾其里正與伍老屯二甲。閻遏、公孫衍媿不敢言。居數月，王飲酒酣樂，閻遏、公孫衍謂王曰：「前時臣竊以王爲過堯、舜，非直敢諛也。堯、舜病，且其民未至爲之禱也；今王病，而民以牛禱，病愈，殺牛塞禱。今乃訾其里正與伍老屯二甲，臣竊怪之。」王曰：「子何故不知於此？彼民之所以爲我用者，非以吾愛之爲我用者也，以吾勢之爲我用者也。吾釋勢與民相收，若是，吾適不愛而民因不爲我用也，故遂絶愛道也。」
秦大饑，應侯請曰：「五苑之草著：蔬菜、橡果、棗栗，足以活民，請發之。」昭襄王曰：「吾秦法，使民有功而受賞，有罪而受誅。今發五苑之蔬草者，使民有功與無功俱賞也。夫使民有功與無功俱賞者，此亂之道也。夫發五苑而亂，不如弃棗蔬而治。」一曰：「令發五苑之蓏、蔬、棗、栗，足以活民，是用民有功與無功争取也。夫生而亂，不如死而治，大夫其釋之。」
田鮪教其子田章曰：「欲利而身，先利而君；欲富而家，先富而國。」
一曰：田鮪教其子田章曰：「主賣官爵，臣賣智力，故自恃無恃人。」
公儀休相魯而嗜魚，一國盡爭買魚而獻之，公儀子不受。其弟諫曰：「夫子嗜魚而不受者，何也？」對曰：「夫唯嗜魚，故不受也。夫即受魚，必有下人之色；有下人之色，將枉於法；枉於法，則免於相。雖嗜魚，此不必致我魚，我又不能自給魚。即無受魚而不免於相，雖嗜魚，我能長自給魚。」此明夫恃人不如自恃也，明於人之爲己者不如己之自爲也。
三。子之相燕，貴而主断。蘇代爲齊使燕，王問之曰：「齊王亦何如主也？」對曰：「必不霸矣。」燕王曰：「何也？」對曰：「昔桓公之霸也，内事屬鮑叔，外事屬管仲，桓公被髪而御婦人，日遊於市。今齊王不信其大臣。」於是燕王因益大信子之。子之聞之，使人遺蘇代金百鎰，而聽其所使。
一曰：蘇代爲齊使燕，見無益子之，則必不得事而還，貢賜又不出，於是見燕王，乃譽齊王。燕王曰：「齊王何若是之賢也？則將必王乎？」蘇代曰：「救亡不暇，安得王哉？」燕王曰：「何也？」曰：「其任所愛不均。」燕王曰：「其亡何也？」曰：「昔者齊桓公愛管仲，置以爲仲父，内事理焉，外事断焉，舉國而歸之，故一匡天下，九合諸侯。今齊任所愛不均，是以知其亡也。」燕王曰：「今吾任子之，天下未之聞也？」於是明日張朝而聽子之。
潘壽謂燕王曰：「王不如以國讓子之。人所以謂堯賢者，以其讓天下於許由，許由必不受也，則是堯有讓許由之名而實不失天下也。今王以國讓子之，子之必不受也，則是王有讓子之之名而與堯同行也。」於是燕王因舉國而屬之，子之大重。
一曰：潘壽，隱者。燕使人聘之。潘壽見燕王曰：「臣恐子之之如益也。」王曰：「何益哉？」對曰：「古者禹死，將傳天下於益，啓之人因相與攻益而立啓。今王信愛子之，將傳國子之，太子之人盡懷印，爲子之之人無一人在朝廷者。王不幸弃羣臣，則子之亦益也。」王因收吏璽，自三百石以上皆效之子之，子之大重。夫人主之所以鏡照者，諸侯之士徒也，今諸侯之士徒皆私門之黨也。人主之所以自淺娋者，巖穴之士徒也，今巖穴之士徒皆私門之舍人也。是何也？奪褫之資在子之也。故吳章曰：「人主不佯憎愛人。佯愛人，不得復憎也；佯憎人，不得復愛也。」
一曰：燕王欲傳國於子之也，問之潘壽，對曰：「禹愛益而任天下於益，已而以啓人爲吏。及老，而以啓爲不足任天下，故傳天下於益，而勢重盡在啓也。已而啓與友黨攻益而奪之天下，是禹名傳天下於益，而實令啓自取之也。此禹之不及堯、舜明矣。今王欲傳之子之，而吏無非太子之人者也，是名傳之而實令太子自取之也。」燕王乃收璽，自三百石以上皆效之子之，子之遂重。
方吾子曰：「吾聞之古禮：行不與同服者同車，不與同族者共家，而況君人者乃借其權而外其勢乎！」
吳章謂韓宣王曰：「人主不可佯愛人，一日不可復憎；不可以佯憎人，一日不可復愛也。故佯憎佯愛之徵見，則諛者因資而毁譽之。雖有明主，不能復收，而況於以誠借人也！」
趙王遊於圃中，左右以菟與虎而輟，盻然環其眼。王曰：「可惡哉，虎目也！」左右曰：「平陽君之目可惡過此。見此未有害也，見平陽君之目如此者，則必死矣。」其明日，平陽君聞之，使人殺言者，而王不誅也。
衛君入朝於周，周行人問其號，對曰：「諸侯辟彊。」周行人却之曰：「諸侯不得與天子同號。」衛君乃自更曰：「諸侯燬。」而後内之。仲尼聞之曰：「遠哉禁偪！虚名不以借人，況實事乎？」
四。揺木者一一攝其葉，則勞而不徧；左右拊其本，而葉徧揺矣。臨淵而揺木，鳥驚而高，魚恐而下。善張網者引其綱，若一一攝萬目而後得，則是勞而難；引其綱，而魚已囊矣。故吏者，民之本、綱者也，故聖人治吏不治民。
救火者，令吏挈壺甕而走火，則一人之用也；操鞭箠指麾而趣使人，則制萬夫。是以聖人不親細民，明主不躬小事。
造父方耨，時有子父乘車過者，馬驚而不行，其子下車牽馬，父子推車，請造父助我推車。造父因收器，輟而寄載之，援其子之乘，乃始檢轡持筴，未之用也，而馬咸騖矣。使造父而不能御，雖盡力勞身助之推車，馬猶不肯行也。今身使佚，且寄載，有德於人者，有術而御之也。故國者君之車也，勢者君之馬也。無術以御之，身雖勞，猶不免亂；有術以御之，身處佚樂之地，又致帝王之功也。
椎鍛者，所以平不夷也；榜檠者，所以矯不直也。聖人之爲法也，所以平不夷、矯不直也。
淖齒之用齊也，擢閔王之筋；李兌之用趙也，餓殺主父。此二君者，皆不能用其椎鍛榜檠，故身死爲戮而爲天下笑。
一曰：入齊，則獨聞淖齒而不聞齊王；入趙，則獨聞李兌而不聞趙王。故曰：人主者不操術，則威勢輕而臣擅名。
一曰：武靈王使惠文王莅政，李兌爲相，武靈王不以身躬親殺生之柄，故劫於李兌。
一曰：田嬰相齊，人有說王者曰：「終歲之計，王不一以數日之間自聽之，則無以知吏之姦邪得失也。」王曰：「善。」田嬰聞之，即遽請於王而聽其計。王將聽之矣，田嬰令官具押券斗石參升之計。王自聽計，計不勝聽，罷食後，復坐，不復暮食矣。田嬰復謂曰：「羣臣所終歲日夜不敢偷怠之事也，王以一夕聽之，則羣臣有爲勸勉矣。」王曰：「諾。」俄而王已睡矣，吏盡揄刀削其押券升石之計。王自聽之，亂乃始生。
五。兹鄭子引輦上高梁而不能支。兹鄭踞轅而歌，前者止，後者趨，輦乃上。使兹鄭無術以致人，則身雖絶力至死，輦猶不上也。今身不至勞苦而輦以上者，有術以致人之故也。
趙簡主出稅者，吏請輕重。簡主曰：「勿輕勿重。重，則利入於上；若輕，則利歸於民。吏無私利而正矣。」
薄疑謂趙簡主曰：「君之國中飽。」簡主欣然而喜曰：「何如焉？」對曰：「府庫空虚於上，百姓貧餓於下，然而姦吏富矣。」
齊桓公微服以巡民家，人有年老而自養者，桓公問其故。對曰：「臣有子三人，家貧無以妻之，傭未反。」桓公歸，以告管仲。管仲曰：「畜積有腐弃之財，則人饑餓；宫中有怨女，則民無妻。」桓公曰：「善。」乃論宫中有婦人而嫁之。下令於民曰：「丈夫二十而室，婦人十五而嫁。」
一曰：桓公微服而行於民間，有鹿門稷者，行年七十而無妻。桓公問管仲曰：「有民老而無妻者乎？」管仲曰：「有鹿門稷者，行年七十矣而無妻。」桓公曰：「何以令之有妻？」管仲曰：「臣聞之：上有積財，則民臣必匱乏於下；宫中有怨女，則有老而無妻者。」桓公曰：「善。」令於宫中：「女子未嘗御出嫁之。」乃令男子年二十而室，女年十五而嫁，則内無怨女，外無曠夫。
延陵卓子乘蒼龍挑文之乘，鉤飾在前，錯錣在後，馬欲進則鉤飾禁之，欲退則錯錣貫之，馬因旁出。造父過而爲之泣涕，曰：「古之治人亦然矣。夫賞所以勸之，而毁存焉；罰所以禁之，而譽加焉。民中立而不知所由，此亦聖人之所爲泣也。」
一曰：延陵卓子乘蒼龍與翟文之乘，前則有錯飾，後則有利錣，進則引之，退則筴之。馬前不得進，後不得退，遂避而逸，因下抽刀而刎其脚。造父見之，泣，終日不食，因仰天而歎曰：「筴，所以進之也，錯飾在前；引，所以退之也，利錣在後。今人主以其清潔也進之，以其不適左右也退之；以其公正也譽之，以其不聽從也廢之。民懼，中立而不知所由，此聖人之所爲泣也。」

韓非子卷第十五
難一第三十六
晉文公將與楚人戰，召舅犯問之，曰：「吾將與楚人戰，彼衆我寡，爲之奈何？」舅犯曰：「臣聞之：繁禮君子，不厭忠信；戰陣之間，不厭詐僞。君其詐之而已矣。」文公辭舅犯，因召雍季而問之，曰：「我將與楚人戰，彼衆我寡，爲之奈何？」雍季對曰：「焚林而田，偷取多獸，後必無獸；以詐遇民，偷取一時，後必無復。」文公曰：「善。」辭雍季，以舅犯之謀與楚人戰以敗之。歸而行爵，先雍季而後舅犯。羣臣曰：「城濮之事，舅犯謀也。夫用其言而後其身，可乎？」文公曰：「此非若所知也。夫舅犯言，一時之權也；雍季言，萬世之利也。」仲尼聞之，曰：「文公之霸也宜哉！既知一時之權，又知萬世之利。」
或曰：雍季之對，不當文公之問。凡對問者，有因問小大緩急而對也。所問高大，而對以卑狹，則明主弗受也。今文公問「以少遇衆」，而對曰「後必無復」，此非所以應也。且文公不知一時之權，又不知萬世之利。戰而勝，則國安而身定，兵強而威立，雖有後復，莫大於此，萬世之利奚患不至？戰而不勝，則國亡兵弱，身死名息，拔拂今日之死不及，安暇待萬世之利？待萬世之利，在今日之勝；今日之勝，在詐於敵；詐敵，萬世之利而已。故曰：雍季之對，不當文公之問。且文公又不知舅犯之言。舅犯所謂「不厭詐僞」者，不謂詐其民，謂詐其敵也。敵者，所伐之國也，後雖無復，何傷哉？文公之所以先雍季者，以其功耶，則所以勝楚破軍者，舅犯之謀也；以其善言耶，則雍季乃道其「後之無復」也，此未有善言也。舅犯則以兼之矣。舅犯曰「繁禮君子，不厭忠信」者，忠所以愛其下也，信所以不欺其民也。夫既以愛而不欺矣，言孰善於此？然必曰「出於詐僞」者，軍旅之計也。舅犯前有善言，後有戰勝，故舅犯有二功而後論，雍季無一焉而先賞。「文公之霸，不亦宜乎？」仲尼不知善賞也。
歷山之農者侵畔，舜往耕焉，朞年，甽畝正。河濵之漁者爭坻，舜往漁焉，朞年而讓長。東夷之陶者器苦窳，舜往陶焉，朞年而器牢。仲尼歎曰：「耕、漁與陶，非舜官也，而舜往爲之者，所以救敗也。舜其信仁乎！乃躬藉處苦而民從之。故曰：聖人之德化乎！」
或問儒者曰：「方此時也，堯安在？」其人曰：「堯爲天子。」「然則仲尼之聖堯奈何？聖人明察在上位，將使天下無姦也。今耕漁不争，陶器不窳，舜又何德而化？舜之救敗也，則是堯有失也。賢舜，則去堯之明察；聖堯，則去舜之德化，不可兩得也。楚人有鬻楯與矛者，譽之曰：『吾楯之堅，物莫能陷也。』又譽其矛曰：『吾矛之利，於物無不陷也。』或曰：『以子之矛陷子之楯，何如？』其人弗能應也。夫不可陷之楯與無不陷之矛，不可同世而立。今堯、舜之不可兩譽，矛楯之說也。且舜救敗，朞年已一過，三年已三過。舜有盡，壽有盡，天下過無已者；以有盡逐無已，所止者寡矣。賞罰使天下必行之，令曰：『中程者賞，弗中程者誅。』令朝至暮變，暮至朝變，十日而海内畢矣，奚待朞年？舜猶不以此說堯令從己，乃躬親，不亦無術乎？且夫以身爲苦而後化民者，堯、舜之所難也；處勢而矯下者，庸主之所易也。將治天下，釋庸主之所易，道堯、舜之所難，未可與爲政也。」
管仲有病，桓公往問之，曰：「仲父病，不幸卒於大命，將奚以告寡人？」管仲曰：「微君言，臣故將謁之。願君去竪刁，除易牙，遠衛公子開方。易牙爲君主味，君惟人肉未嘗，易牙烝其子首而進之。夫人情莫不愛其子，今弗愛其子，安能愛君？君妬而好内，竪刁自宫以治内。人情莫不愛其身，身且不愛，安能愛君？開方事君十五年，齊、衛之間不容數日行，弃其母，久宦不歸，其母不愛，安能愛君？臣聞之：『矜僞不長，蓋虚不久。』願君去此三子者也。」管仲卒死，桓公弗行。及桓公死，蟲出户不葬。
或曰：管仲所以見告桓公者，非有度者之言也。所以去竪刁、易牙者，以不愛其身，適君之欲也。曰：「不愛其身，安能愛君？」然則臣有盡死力以爲其主者，管仲將弗用也。曰：「不愛其死力，安能愛君？」是欲君去忠臣也。且以不愛其身度其不愛其君，是將以管仲之不能死公子糾度其不死桓公也，是管仲亦在所去之域矣。明主之道不然，設民所欲以求其功，故爲爵禄以勸之；設民所惡以禁其姦，故爲刑罰以威之。慶賞信而刑罰必，故君舉功於臣而姦不用於上，雖有竪刁，其奈君何？且臣盡死力以與君市，君垂爵禄以與臣市。君臣之際，非父子之親也，計數之所出也。君有道，則臣盡力而姦不生；無道，則臣上塞主明而下成私。管仲非明此度數於桓公也，使去竪刁，一竪刁又至，非絶姦之道也。且桓公所以身死蟲流出户不葬者，是臣重也。臣重之實，擅主也。有擅主之臣，則君令不下究，臣情不上通。一人之力能隔君臣之間，使善敗不聞，禍福不通，故有不葬之患也。明主之道，一人不兼官，一官不兼事；卑賤不待尊貴而進，大臣不因左右而見；百官脩通，羣臣輻湊；有賞者君見其功，有罰者君知其罪。見知不悖於前，賞罰不弊於後，安有不葬之患？管仲非明此言於桓公也，使去三子，故曰：管仲無度矣。
襄子圍於晉陽中，出圍，賞有功者五人，高赫爲賞首。張孟談曰：「晉陽之事，赫無大功，今爲賞首，何也？」襄子曰：「晉陽之事，寡人國家危，社稷殆矣。吾羣臣無有不驕侮之意者，惟赫子不失君臣之禮，是以先之。」仲尼聞之曰：「善賞哉！襄子賞一人而天下爲人臣者莫敢失禮矣。」
或曰：仲尼不知善賞矣。夫善賞罰者，百官不敢侵職，羣臣不敢失禮。上設其法，而下無姦詐之心。如此，則可謂善賞罰矣。使襄子於晉陽也，令不行，禁不止，是襄子無國，晉陽無君也，尚誰與守哉？今襄子於晉陽也，知氏灌之，臼竈生龜，而民無反心，是君臣親也。襄子有君臣親之澤，操令行禁止之法，而猶有驕侮之臣，是襄子失罰也。爲人臣者，乘事而有功則賞。今赫僅不驕侮，而襄子賞之，是失賞也。明主賞不加於無功，罰不加於無罪。今襄子不誅驕侮之臣，而賞無功之赫，安在襄子之善賞也？故曰：仲尼不知善賞。
晉平公與羣臣飲，飲酣，乃喟然歎曰：「莫樂爲人君，惟其言而莫之違。」師曠侍坐於前，援琴撞之。公披祍而避，琴壞於壁。公曰：「太師誰撞？」師曠曰：「今者有小人言於側者，故撞之。」公曰：「寡人也。」師曠曰：「啞！是非君人者之言也。」左右請除之，公曰：「釋之，以爲寡人戒。」
或曰：平公失君道，師曠失臣禮。夫非其行而誅其身，君之於臣也；非其行則陳其言，善諫不聽則遠其身者，臣之於君也。今師曠非平公之行，不陳人臣之諫，而行人主之誅，舉琴而親其體，是逆上下之位，而失人臣之禮也。夫爲人臣者，君有過則諫，諫不聽則輕爵禄以待之，此人臣之禮也。今師曠非平公之過，舉琴而親其體，雖嚴父不加於子，而師曠行之於君，此大逆之術也。臣行大逆，平公喜而聽之，是失君道也。故平公之迹不可明也，使人主過於聽而不悟其失；師曠之行亦不可明也，使姦臣襲極諫而飾弑君之道。不可謂兩明，此爲兩過。故曰：平公失君道，師曠亦失臣禮矣。
齊桓公時，有處士曰小臣稷，桓公三往而弗得見。桓公曰：「吾聞布衣之士不輕爵禄，無以易萬乘之主；萬乘之主不好仁義，亦無以下布衣之士。」於是五往乃得見之。
或曰：桓公不知仁義。夫仁義者，憂天下之害，趨一國之患，不避卑辱，謂之仁義。故伊尹以中國爲亂，道爲宰干湯；百里奚以秦爲亂，道爲虜干穆公，皆憂天下之害，趨一國之患，不辭卑辱，故謂之仁義。今桓公以萬乘之勢，下匹夫之士，將欲憂齊國，而小臣不行，見小臣之忘民也。忘民不可謂仁義。仁義者，不失人臣之禮，不敗君臣之位者也。是故四封之内，執禽而朝名曰臣，臣吏分職受事名曰萌。今小臣在民萌之衆，而逆君上之欲，故不可謂仁義。仁義不在焉，桓公又從而禮之。使小臣有智能而遁桓公，是隱也，宜刑；若無智能而虚驕矜桓公，是誣也，宜戮。小臣之行，非刑則戮。桓公不能領臣主之理而禮刑戮之人，是桓公以輕上侮君之俗教於齊國也，非所以爲治也。故曰：桓公不知仁義。
靡笄之役，韓獻子將斬人。郄獻子聞之，駕往救之。比至，則已斬之矣。郄子因曰：「胡不以徇？」其僕曰：「曩不將救之乎？」郄子曰：「吾敢不分謗乎？」
或曰：郄子言，不可不察也，非分謗也。韓子之所斬也，若罪人，則不可救，救罪人，法之所以敗也，法敗則國亂；若非罪人，則不可勸之以徇，勸之以徇，是重不辜也，重不辜，民所以起怨者也，民怨則國危。郄子之言，非危則亂，不可不察也。且韓子之所斬若罪人，郄子奚分焉？斬若非罪人，則已斬之矣，而郄子乃至，是韓子之謗已成而郄子且後至也。夫郄子曰「以徇」，不足以分斬人之謗，而又生徇之謗。是子言分謗也？昔者紂爲炮烙，崇侯、惡來又曰斬涉者之脛也，奚分於紂之謗？且民之望於上也甚矣，韓子弗得，且望郄子之得之也；今郄子俱弗得，則民絶望於上矣。故曰：郄子之言非分謗也，益謗也。且郄子之往救罪也，以韓子爲非也；不道其所以爲非，而勸之「以徇」，是使韓子不知其過也。夫下使民望絶於上，又使韓子不知其失，吾未得郄子之所以分謗者也。
桓公解管仲之束縛而相之。管仲曰：「臣有寵矣，然而臣卑。」公曰：「使子立高、國之上。」管仲曰：「臣貴矣，然而臣貧。」公曰：「使子有三歸之家。」管仲曰：「臣富矣，然而臣䟽。」於是立以爲仲父。霄略曰：「管仲以賤爲不可以治貴，故請高、國之上；以貧爲不可以治富，故請三歸；以䟽爲不可以治親，故處仲父。管仲非貪，以便治也。」
或曰：今使臧獲奉君令詔卿相，莫敢不聽，非卿相卑而臧獲尊也，主令所加，莫敢不從也。今使管仲之治不緣桓公，是無君也，國無君不可以爲治。若負桓公之威，下桓公之令，是臧獲之所以信也，奚待高、國、仲父之尊而後行哉？當世之行事、都丞之下徵令者，不辟尊貴，不就卑賤。故行之而法者，雖巷伯信乎卿相；行之而非法者，雖大吏詘乎民萌。今管仲不務尊主明法，而事增寵益爵，是非管仲貪欲富貴，必闇而不知術也。故曰：管仲有失行，霄略有過譽。
韓宣王問於樛留：「吾欲兩用公仲、公叔，其可乎？」樛留對曰：「昔魏兩用樓、翟而亡西河，楚兩用昭、景而亡鄢、郢。今君兩用公仲、公叔，此必將争事而外市，則國必憂矣。」
或曰：昔者齊桓公兩用管仲、鮑叔，成湯兩用伊尹、仲虺。夫兩用臣者國之憂，則是桓公不霸，成湯不王也。湣王一用淖齒，而身死乎東廟；主父一用李兌，減食而死。主有術，兩用不爲患；無術，兩用則争事而外市，一則專制而劫弑。今留無術以規上，使其主去兩用一，是不有西河、鄢、郢之憂，則必有身死减食之患，是樛留未有善以知言也。

難二第三十七
景公過晏子，曰：「子宫小，近市，請徙子家豫章之圃。」晏子再拜而辭曰：「且嬰家貧，待市食，而朝暮趨之，不可以遠。」景公笑曰：「子家習市，識貴賤乎？」是時景公繁於刑。晏子對曰：「踴貴而屨賤。」景公曰：「何故？」對曰：「刑多也。」景公造然變色曰：「寡人其暴乎！」於是損刑五。
或曰：晏子之貴踴，非其誠也，欲便辭以止多刑也。此不察治之患也。夫刑當無多，不當無少。無以不當聞，而以太多說，無術之患也。敗軍之誅以千百數，猶北不止；即治亂之刑如恐不勝，而姦尚不盡。今晏子不察其當否，而以太多爲說，不亦妄乎？夫惜草茅者耗禾穗，惠盜賊者傷良民。今緩刑罰，行寛惠，是利姦邪而害善人也，此非所以爲治也。
齊桓公飲酒醉，遺其冠，恥之，三日不朝。管仲曰：「此有國之恥也，公胡其不雪之以政？」公曰：「胡其善！」因發倉囷賜貧窮，論囹圄出薄罪。處三日而民歌之曰：「公胡不復遺冠乎！」
或曰：管仲雪桓公之恥於小人，而生桓公之恥於君子矣。使桓公發倉囷而賜貧窮，論囹圄而出薄罪，非義也，不可以雪恥；使之而義也，桓公宿義，須遺冠而後行之，則是桓公行義非爲遺冠也？是雖雪遺冠之恥於小人，而亦生遺義之恥於君子矣。且夫發囷倉而賜貧窮者，是賞無功也；論囹圄而出薄罪者，是不誅過也。夫賞無功，則民偷幸而望於上；不誅過，則民不懲而易爲非。此亂之本也，安可以雪恥哉？
昔者文王侵盂、克莒、舉酆，三舉事而紂惡之。文王乃懼，請入洛西之地、赤壤之國方千里，以請解炮烙之刑。天下皆說。仲尼聞之，曰：「仁哉，文王！輕千里之國而請解炮烙之刑。智哉，文王！出千里之地而得天下之心。」
或曰：仲尼以文王爲智也，不亦過乎？夫智者，知禍難之地而辟之者也，是以身不及於患也。使文王所以見惡於紂者，以其不得人心耶，則雖索人心以解惡可也。紂以其大得人心而惡之，己又輕地以收人心，是重見疑也，固其所以桎梏、囚於羑里也。鄭長者有言：「體道，無爲無見也。」此最宜於文王矣，不使人疑之也。仲尼以文王爲智，未及此論也。
晉平公問叔向曰：「昔者齊桓公九合諸侯，一匡天下，不識臣之力也，君之力也？」叔向對曰：「管仲善制割，賔胥無善削縫，隰朋善純緣，衣成，君舉而服之。亦臣之力也，君何力之有？」師曠伏琴而笑之。公曰：「太師奚笑也？」師曠對曰：「臣笑叔向之對君也。凡爲人臣者，猶炮宰和五味而進之君。君弗食，孰敢强之也？臣請譬之：君者壤地也，臣者草木也。必壤地美，然後草木碩大。亦君之力也，臣何力之有？」
或曰：叔向、師曠之對，皆偏辭也。夫一匡天下，九合諸侯，美之大者也，非專君之力也，又非專臣之力也。昔者宫之奇在虞，僖負羈在曹，二臣之智，言中事，發中功，虞、曹俱亡者，何也？此有其臣而無其君者也。且蹇叔處干而干亡，處秦而秦霸，非蹇叔愚於干而智於秦也，此有君與無君也。向曰「臣之力也」，不然矣。昔者桓公宫中二市，婦閭二百，披髪而御婦人。得管仲，爲五伯長；失管仲、得竪刁而身死，蟲流出户不葬。以爲非臣之力也，且不以管仲爲霸；以爲君之力屯，且不以竪刁爲亂。昔者晉文公慕於齊女而亡歸，咎犯極諫，故使反晉國。故桓公以管仲合，文公以舅犯霸，而師曠曰「君之力也」，又不然矣。凡五霸所以能成功名於天下者，必君臣俱有力焉。故曰：叔向、師曠之對，皆偏辭也。
齊桓公之時，晉客至，有司請禮。桓公曰「告仲父」者三。而優笑曰：「易哉，爲君！一曰仲父，二曰仲父。」桓公曰：「吾聞君人者勞於索人，佚於使人。吾得仲父已難矣，得仲父之後，何爲不易乎哉？」
或曰：桓公之所應優，非君人者之言也。桓公以君人爲勞於索人，何索人爲勞哉？伊尹自以爲宰干湯，百里奚自以爲虜干穆公。虜，所辱也；宰，所羞也。蒙羞辱而接君上，賢者之憂世急也。然則君人者無逆賢而已矣，索賢不爲人主難。且官職，所以任賢也；爵禄，所以賞功也。設官職，陳爵禄，而士自至，君人者奚其勞哉？使人又非所佚也。人主雖使人，必以度量凖之，以刑名參之；以事遇於法則行，不遇於法則止；功當其言則賞，不當則誅。以刑名收臣，以度量凖下，此不可釋也，君人者焉佚哉？
索人不勞，使人不佚，而桓公曰「勞於索人，佚於使人」者，不然。且桓公得管仲又不難。管仲不死其君而歸桓公，鮑叔輕官讓能而任之，桓公得管仲又不難，明矣。已得管仲之後，奚遽易哉？管仲非周公旦。周公旦假爲天子七年，成王壯，授之以政，非爲天下計也，爲其職也。夫不奪子而行天下者，必不背死君而事其讎；背死君而事其讎者，必不難奪子而行天下；不難奪子而行天下者，必不難奪其君國矣。管仲，公子糾之臣也，謀殺桓公而不能，其君死而臣桓公，管仲之取舍非周公旦，可知也。若使管仲大賢也，且爲湯、武。湯、武，桀、紂之臣也；桀、紂作亂，湯、武奪之。今桓公以易居其上，是以桀、紂之行居湯、武之上，桓公危矣。若使管仲不肖人也，且爲田常。田常，簡公之臣也，而弑其君。今桓公以易居其上，是以簡公之易居田常之上也，桓公又危矣。管仲非周公旦以明矣，然爲湯、武與田常，未可知也。爲湯、武，有桀、紂之危；爲田、常，有簡公之亂也。已得仲父之後，桓公奚遽易哉？若使桓公之任管仲，必知不欺己也，是知不欺主之臣也。然雖知不欺主之臣，今桓公以任管仲之專借竪刁、易牙，蟲流出户而不葬，桓公不知臣欺主與不欺主已明矣，而任臣如彼其專也，故曰：桓公闇主。
李克治中山，苦陘令上計而入多。李克曰：「語言辨，聽之說，不度於義，謂之窕言。無山林澤谷之利而入多者，謂之窕貨。君子不聽窕言，不受窕貨。子姑免矣。」
或曰：李子設辭曰：「夫言語辨，聽之說，不度於義者，謂之窕言。」辯在言者，說在聽者，言非聽者也。所謂不度於義，非謂聽者，必謂所聽也。聽者，非小人則君子也。小人無義，必不能度之義也；君子度之義，必不肯說也。夫曰「言語辯，聽之說，不度於義」者，必不誠之言也。入多之爲窕貨也，未可遠行也。李子之姦弗蚤禁，使至於計，是遂過也。無術以知而入多，入多者，穰也，雖倍入，將奈何？舉事慎陰陽之和，種樹節四時之適，無早晚之失、寒温之災，則入多。不以小功妨大務，不以私欲害人事，丈夫盡於耕農，婦人力於織紝，則入多。務於畜養之理，察於土地之宜，六畜遂，五穀殖，則入多。明於權計，審於地形、舟車、機械之利，用力少，致功大，則入多。利商市關梁之行，能以所有致所無，客商歸之，外貨留之，儉於財用，節於衣食，宫室器械周於資用，不事玩好，則入多。入多，皆人爲也。若天事，風雨時，寒温適，土地不加大，而有豐年之功，則入多。人事、天功二物者皆入多，非山林澤谷之利也。夫無山林澤谷之利入多，因謂之窕貨者，無術之言也。
趙簡子圍衛之郛郭，犀楯、犀櫓，立於矢石之所不及，鼓之而士不起。簡子投枹曰：「烏乎！吾之士數弊也。」行人燭過免胄而對曰：「臣聞之：亦有君之不能耳，士無弊者。昔者吾先君獻公并國十七，服國三十八，戰十有二勝，是民之用也。獻公沒，惠公即位，淫衍暴乱，身好玉女，秦人恣侵，去絳十七里，亦是人之用也。惠公沒，文公授之，圍衛，取鄴，城濮之戰，五敗荆人，取尊名於天下，亦此人之用也。亦有君不能耳，士無弊也。」簡子乃去楯、櫓，立矢石之所及，鼓之而士乘之，戰大勝。簡子曰：「與吾得革車千乘，不如聞行人燭過之一言也。」
或曰：行人未有以說也，乃道惠公以此人是敗，文公以此人是霸，未見所以用人也。簡子未可以速去盾、櫓也。嚴親在圍，輕犯矢石，孝子之所以愛親也。孝子愛親，百數之一也。今以爲身處危而人尚可戰，是以百族之子於上皆若孝子之愛親也，是行人之誣也。好利惡害，夫人之所有也。賞厚而信，人輕敵矣；刑重而必，夫人不北矣。長行徇上，數百不一人；喜利畏罪，人莫不然。將衆者不出乎莫不然之數，而道乎百無一人之行，行人未知用衆之道也。

韓非子卷第十六
難三第三十八
魯穆公問於子思曰：「吾聞龐𥼴氏之子不孝，其行奚如？」子思對曰：「君子尊賢以崇德，舉善以觀民。若夫過行，是細人之所識也，臣不知也。」子思出。子服厲伯入見，問龐𥼴氏子，子服厲伯對曰：「其過三。」皆君之所未嘗聞。自是之後，君貴子思而賤子服厲伯也。
或曰：魯之公室，三世劫於季氏，不亦宜乎？明君求善而賞之，求姦而誅之，其得之一也。故以善聞之者，以說善同於上者也；以姦聞之者，以惡姦同於上者也，此宜賞譽之所及也。不以姦聞，是異於上而下比周於姦者也，此宜毁罰之所及也。今子思不以過聞而穆公貴之，厲伯以姦聞而穆公賤之。人情皆喜貴而惡賤，故季氏之亂成而不上聞，此魯君之所以劫也。且此亡王之俗，取、魯之民所以自美，而穆公獨貴之，不亦倒乎？
文公出亡，獻公使寺人披功之蒲城，披斬其袪，文公奔翟。惠公即位，又使功之惠竇，不得也。及文公反國，披求見。公曰：「蒲城之役，君令一宿，而汝即至；惠竇之難，君令三宿，而汝一宿，何其速也？」披對曰：「君令不二。除君之惡，惟恐不堪。蒲人、翟人，余何有焉？今公即位，其無蒲、翟乎？且桓公置射鈎而相管仲。」君乃見之。
或曰：齊、晉絶祀，不亦宜乎？桓公能用管仲之功而忘射鈎之怨，文公能聽寺人之言而弃斬祛之罪，桓公、文公能容二子者也。後世之君，明不及二公；後世之臣，賢不如二子。不忠之臣以事不明之君，君不知，則有燕操、子罕、田常之賊；知之，則以管仲、寺人自解。君必不誅而自以爲有桓、文之德，是臣讎而明不能燭，多假之資，自以爲賢而不戒，則雖無後嗣，不亦可乎？且寺人之言也，直飾君令而不貳者，則是貞於君也。死君復生，臣不愧，而後爲貞。今惠公朝卒而暮事文公，寺人之不貳何如？
人有設桓公隱者曰：「一難，二難，三難，何也？」桓公不能對，以告管仲。管仲對曰：「一難也，近優而遠士。二難也，去其國而數之海。三難也，君老而晩置太子。」桓公曰：「善。」不擇日而廟禮太子。
或曰：管仲之射隱，不得也。士之用不在近遠，而俳優侏儒固人主之所與燕也，則近優而遠士而以爲治，非其難者也。夫處勢而不能用其有，而悖不去國，是以一人之力禁一國。以一人之力禁一國者，少能勝之。明能照遠姦而見隱微，必行之令，雖遠於海，内必無變。然則去國之海而不劫殺，非其難者也。楚成王置商臣以爲太子，又欲置公子職，商臣作難，遂弑成王。公子宰，周太子也，公子根有寵，遂以東州反，分而爲兩國。此皆非晩置太子之患也。夫分勢不二，庶孽卑，寵無藉，雖處大臣，晚置太子可也。然則晚置太子，庶孽不亂，又非其難也。物之所謂難者，必借人成勢而勿使侵害己，可謂一難也。貴妾不使二后，二難也。愛孽不使危正適，專聽一臣而不敢偶君，此則可謂三難也。
葉公子高問政於仲尼，仲尼曰：「政在悅近而来遠。」哀公問政於仲尼，仲尼曰：「政在選賢。」齊景公問政於仲尼，仲尼曰：「政在節財。」三公出，子貢問曰：「三公問夫子政一也，夫子對之不同，何也？」仲尼曰：「葉都大而國小，民有背心，故曰『政在悅近而来遠』。魯哀公有大臣三人，外障距諸侯四隣之士，内比周而以愚其君，使宗廟不掃除，社稷不血食者，必是三臣也，故曰『政在選賢』。齊景公築雍門，爲路寢，一朝而以三百乘之家賜者三，故曰『政在節財』。」
或曰：仲尼之對，亡國之言也。葉民有倍心，而說之「悅近而来遠」，則是教民懷惠。惠之爲政，無功者受賞，而有罪者免，此法之所以敗也。法敗而政亂，以亂政治敗民，未見其可也。且民有倍心者，君上之明有所不及也。不紹葉公之明，而使之悅近而来遠，是舍吾勢之所能禁而使與下行惠以争民，非能持勢者也。夫堯之賢，六王之冠也。舜一徙而成邑，而堯無天下矣。有人無術以禁下，恃爲舜而不失其民，不亦無術乎？明君見小姦於微，故民無大謀；行小誅於細，故民無大亂。此謂「圖難於其所易也，爲大者於其所細也」。今有功者必賞，賞者不得君，力之所致也；有罪者必誅，誅者不怨上，罪之所生也。民知誅賞之皆起於身也，故疾功利於業，而不受賜於君。「太上，下智有之。」此言太上之下民無說也，安取懷惠之民？上君之民無利害，說以「悅近來遠」，亦可舍已。
哀公有臣外障距内比周以愚其君，而說之以「選賢」，此非功伐之論也，選其心之所謂賢者也。使哀公知三子外障距内比周也，則三子不一日立矣。哀公不知選賢，選其心之所謂賢，故三子得任事。燕子噲賢子之而非孫卿，故身死爲僇；夫差智太宰嚭而愚子胥，故滅於越。魯君不必知賢，而說以選賢，是使哀公有夫差、燕噲之患也。明君不自舉臣，臣相進也；不自賢，功自徇也。論之於任，試之於事，課之於功，故羣臣公政而無私，不隱賢，不進不肖，然則人主奚勞於選賢？
景公以百乘之家賜，而說以「節財」，是使景公無術以知富之侈，而獨儉於上，未免於貧也。有君以千里養其口腹，則雖桀、紂不侈焉。齊國方三千里而桓公以其半自養，是侈於桀、紂也；然而能爲五霸冠者，知侈儉之地也。爲君不能禁下而自禁者謂之劫，不能飾下而自飾者謂之亂，不節下而自節者謂之貧。明君使人無私，以詐而食者禁；力盡於事、歸利於上者必聞，聞者必賞；汙穢爲私者必知，知者必誅。然，故忠臣盡忠於公，民士竭力於家，百官精尅於上，侈倍景公，非國之患也。然則說之以節財，非其急者也。
夫對三公一言而三公可以無患，知下之謂也。知下明則禁於微，禁於微則姦無積，姦無積則無比周，無比周則公私分，公私分則朋黨散，朋黨散則無外障距内比周之患。知下明則見精沐，見精沐則誅賞明，誅賞明則國不貧。故曰：一對而三公無患，知下之謂也。
鄭子産晨出，過東匠之閭，聞婦人之哭，撫其御之手而聽之。有間，遣吏執而問之，則手絞其夫者也。異日，其御問曰：「夫子何以知之？」子産曰：「其聲懼。凡人於其親愛也，始病而憂，臨死而懼，已死而哀。今哭已死，不哀而懼，是以知其有姦也。」
或曰：子産之治，不亦多士乎？姦必待耳目之所及而後知之，則鄭國之得姦者寡矣。不任典成之吏，不察參伍之政，不明度量，恃盡聰明勞智慮而以知姦，不亦無術乎？且夫物衆而智寡，寡不勝衆，智不足以徧知物，故因物以治物。下衆而上寡，寡不勝衆者，言君不足以徧知臣也，故因人以知人。是以形體不勞而事治，智慮不用而姦得。故宋人語曰：「一雀過羿，羿必得之，則羿誣矣。以天下爲之羅，則雀不失矣。」夫知姦亦有大羅，不失其一而已矣。不修其理，而以己之胷察爲之弓矢，則子産誣矣。老子曰：「以智治國，國之賊也。」其子産之謂矣。
秦昭王問於左右曰：「今時韓、魏孰與始強？」左右對曰：「弱於始也。」「今之如耳、魏齊孰與曩之孟嘗、芒卯？」對曰：「不及也。」王曰：「孟嘗、芒卯率強韓、魏，猶無奈寡人何也。」左右對曰：「甚然。」中期推琴而對曰：「王之料天下過矣。夫六晉之時，知氏最強，滅范、中行而從韓、魏之兵以伐趙，灌以晉水，城之未沈者三板。知伯出，魏宣子御，韓康子爲驂乘。知伯曰：『始吾不知水可以滅人之國，吾乃今知之。汾水可以灌安邑，絳水可以灌平陽。』魏宣子肘韓康子，康子踐宣子之足，肘足接乎車上，而知氏分於晉陽之下。今足下雖強，未若知氏；韓、魏雖弱，未至如其在晉陽之下也。此天下方用肘足之時，願王勿易之也。」
或曰：昭王之問也有失，左右中期之對也有過。凡明主之治國也，任其勢。勢不可害，則雖強天下無奈何也，而況孟嘗、芒卯、韓、魏能奈我何？其勢可害也，則不肖如如耳、魏齊及韓、魏猶能害之。然則害與不侵，在自恃而已矣，奚問乎？自恃其不可侵，則強與弱奚其擇焉？失在不自恃，而問其奈何也，其不侵也幸矣。申子曰：「失之數而求之信，則疑矣。」其昭王之謂也。知伯無度，從韓康、魏宣而圖以水灌滅其國，此知伯之所以國亡而身死，頭爲飲柸之故也。今昭王乃問孰與始強，其畏有水人之患乎？雖有左右，非韓、魏之二子也，安有肘足之事？而中期曰「勿易」，此虚言也。且中期之所官，琴瑟也。絃不調，弄不明，中期之任也，此中期所以事昭王者也。中期善承其任，未慊昭王也，而爲所不知，豈不妄哉？左右對之曰「弱於始」與「不及」則可矣，其曰「甚然」則諛也。申子曰：「治不踰官，雖知不言。」今中期不知而尚言之。故曰：昭王之問有失，左右中期之對皆有過也。
管子曰：「見其可，說之有證；見其不可，惡之有形。賞罰信於所見，雖所不見，其敢爲之乎？見其可，說之無證；見其不可，惡之無形。賞罰不信於所見，而求所不見之外，不可得也。」
或曰：廣廷嚴居，衆人之所肅也；宴室獨處，曾、史之所僈也。觀人之所肅，非行情也。且君上者，臣下之所爲飾也。好惡在所見，臣下之飾姦物以愚其君，必也。明不能燭遠姦，見隱微，而待之以觀飾行，定賞罰，不亦弊乎？
管子曰：「言於室，滿於室；言於堂，滿於堂，是謂天下王。」
或曰：管仲之所謂言室滿室、言堂滿堂者，非特謂遊戲飲食之言也，必謂大物也。人主之大物，非法則術也。法者，編著之圖籍，設之於官府，而布之於百姓者也。術者，藏之於𦙄中，以偶衆端而潜御羣臣者也。故法莫如顯，而術不欲見。是以明主言法，則境内卑賤莫不聞知也，不獨滿於堂；用術，則親受近習莫之得聞也，不得滿室。而管子猶曰「言於室滿室，言於堂滿堂」，非法術之言也。

難四第三十九
衛孫文子聘於魯，公登亦登。叔孫穆子趨進曰：「諸侯之會，寡君未嘗後衛君也。今子不後寡君一等，寡君未知所過也。子其少安。」孫子無辭，亦無悛容。穆子退而告人曰：「孫子必亡。亡臣而不後君，過而不悛，亡之本也。」
或曰：天子失道，諸侯伐之，故有湯、武。諸侯失道，大夫伐之，故有齊、晉。臣而伐君者必亡，則是湯、武不王，晉、齊不立也。孫子君於衛，而後不臣於魯，臣之君也。君有失也，故臣有得也。不命亡於有失之君，而命亡於有得之臣，不察。魯不得誅衛大夫，而衛君之明不知不悛之臣。孫子雖有是二也，巨以亡？其所以亡其失，所以得君也。
或曰：臣主之施，分也。臣能奪君者，以得相踦也。故非其分而取者，衆之所奪也；辭其分而取者，民之所予也。是以桀索㟭山之女，紂求比干之心，而天下離；湯身易名，武身受詈，而海内服；趙咺走山，田氏外僕，而齊、晉從。則湯、武之所以王，齊、晉之所以立，非必以其君也，彼得之而後以君處之也。今未有其所以得，而行其所以處，是倒義而逆德也。倒義，則事之所以敗也；逆德，則怨之所以聚也。敗亡之不察，何也？
魯陽虎欲攻三桓，不尅而犇齊，景公禮之。鮑文子諫曰：「不可。陽虎有寵於季氏而欲伐於季孫，貪其富也。今君富於季孫，而齊大於魯，陽虎所以盡詐也。」景公乃囚陽虎。
或曰：千食之家，其子不仁，人之急利甚也。桓公，五伯之上也，争國而殺其兄，其利大也。臣主之間，非兄弟之親也。劫殺之功，制萬乘而享大利，則羣臣孰非陽虎也？事以微巧成，以踈拙敗。羣臣之未起難也，其備未具也。羣臣皆有陽虎之心，而君上不知，是微而巧也。陽虎貪，知於天下，以欲攻上，是䟽而拙也。不使景公加誅於齊之巧臣，而使加誅於拙虎，是鮑文子之說反也。臣之忠詐，在君所行也。君明而嚴，則羣臣忠；君懦而闇，則羣臣詐。知微之謂明，無救赦之謂嚴。不知齊之巧臣而誅魯之成亂，不亦妄乎？
或曰：仁貪不同心。故公子目夷辭宋，而楚商臣弑父；鄭去疾予弟，而魯桓弑兄。五伯兼并，而以桓律人，則是皆無貞廉也。且君明而嚴，則羣臣忠。陽虎爲亂於魯，不成而走，入齊而不誅，是承爲亂也。君明則誅，知陽虎之可以濟亂也，此見微之情也。語曰：「諸侯以國爲親。」君嚴則陽虎之罪不可失，此無救赦之實也，則誅陽虎，所以使羣臣忠也。未知齊之巧臣而廢明亂之罰，責於未然而不誅昭昭之罪，此則妄矣。今誅魯之罪亂以威羣臣之有姦心者，而可以得季、孟、叔孫之親，鮑文之說，何以爲反？
鄭伯將以高渠彌爲卿，昭公惡之，固諫不聽。及昭公即位，懼其殺己也，辛卯，弑昭公而立子亶也。君子曰：「昭公知所惡矣。」公子圉曰：「高伯其爲戮乎，報惡已甚矣。」
或曰：公子圉之言也，不亦反乎？昭公之及於難者，報惡晚也。然則高伯之晚於死者，報惡甚也。明君不懸怒，懸怒，則罪臣輕舉以行計，則人主危。故靈臺之飲，衛侯怒而不誅，故褚師作難；食黿之羮，鄭君怒而不誅，故子公殺君。君子之舉「知所惡」，非甚之也，曰：知之若是其明也，而不行誅焉，以及於死。故「知所惡」，以見其無權也。人君非獨不足於見難而已，或不足於斷制；今昭公見惡，稽罪而不誅，使渠彌含憎懼死以徼幸，故不免於殺，是昭公之報惡不甚也。
或曰：報惡甚者，大誅報小罪。大誅報小罪也者，獄之至也。獄之患，故非在所以誅也，以讎之衆也。是以晉厲公滅三郄而欒、中行作難，鄭子都殺伯咺而食鼎起禍，吴王誅子胥而越勾踐成霸。則衛侯之逐，鄭靈之弑，不以褚師之不死而公父之不誅也，以未可以怒而有怒之色，未可誅而有誅之心。怒其當罪，而誅不逆人心，雖懸奚害？夫未立有罪，即位之後，宿罪而誅，齊胡之所以滅也。君行之臣，猶有後患，況爲臣而行之君乎？誅既不當，而以盡爲心，是與天下爲讎也。則雖爲戮，不亦可乎！
衛靈公之時，彌子瑕有寵，專於衛國。侏儒有見公者曰：「臣之夢淺矣。」公曰：「奚夢？」「夢見竈者，爲見公也。」公怒曰：「吾聞見人主者夢見日，奚爲見寡人而夢見竈乎？」侏儒曰：「夫日兼照天下，一物不能當也；人君兼照一國，一人不能壅也，故將見人主而夢日也。夫竈，一人煬焉，則後人無從見矣。或者一人煬君邪？則臣雖夢竈，不亦可乎？」公曰：「善。」遂去雍鉏，退彌子瑕，而用司空狗。
或曰：侏儒善假於夢以見主道矣，然靈公不知侏儒之言也。去雍鉏，退彌子瑕，而用司空狗者，是去所愛而用所賢也。鄭子都賢慶建而壅焉，燕子噲賢子之而壅焉。夫去所愛而用所賢，未免使一人煬己也。不肖者煬主，不足以害明；今不加知而使賢者煬己，則必危矣。
或曰：屈到嗜芰，文王嗜菖蒲葅，非正味也，而二賢尚之，所味不必美。晉靈侯說參無恤，燕噲賢子之，非正士也，而二君尊之，所賢不必賢也。非賢而賢用之，與愛而用之同。賢誠賢而舉之，與用所愛異狀。故楚莊舉孫叔而霸，商辛用費仲而滅，此皆用所賢而事相反也。燕噲雖舉所賢，而同於用所愛，衛奚距然哉？則侏儒之未可見也。君壅而不知其壅也，已見之後而知其壅也，故退壅臣，是加知之也。曰「不加知而使賢者煬己則必危」，而今以加知矣，則雖煬己，必不危矣。

韓非子卷第十七
難勢第四十
慎子曰：飛龍乘雲，騰蛇遊霧，雲罷霧霽，而龍蛇與螾螘同矣，則失其所乘也。賢人而詘於不肖者，則權輕位卑也；不肖而能服於賢者，則權重位尊也。堯爲匹夫，不能治三人；而桀爲天子，能亂天下，吾以此知勢位之足恃而賢智之不足慕也。夫弩弱而矢高者，激於風也；身不肖而令行者，得助於衆也。堯教於隸屬而民不聽，至於南面而王天下，令則行，禁則止。由此觀之，賢智未足以服衆，而勢位足以屈賢者也。
應慎子曰：飛龍乘雲，騰蛇遊霧，吾不以龍蛇爲不託於雲霧之勢也。雖然，夫釋賢而專任勢，足以爲治乎？則吾未得見也。夫有雲霧之勢而能乘遊之者，龍蛇之材美也；今雲盛而螾弗能乘也，霧醲而螘不能遊也，夫有盛雲醲霧之勢而不能乘遊者，螾螘之材薄也。今桀、紂南面而王天下，以天子之威爲之雲霧，而天下不免乎大亂者，桀、紂之材薄也。
且其人以堯之勢以治天下也，其勢何以異桀之勢也、亂天下者也？夫勢者，非能必使賢者用之而不肖者不用之也。賢者用之則天下治，不肖者用之則天下亂。人之情性，賢者寡而不肖者衆，而以威勢之利濟亂世之不肖人，則是以勢亂天下者多矣，以勢治天下者寡矣。夫勢者，便治而利亂者也。故《周書》曰：「毋爲虎傅翼，將飛入邑，擇人而食之。」夫乘不肖人於勢，是爲虎傅翼也。桀、紂爲高臺深池以盡民力，爲炮烙以傷民性，桀、紂得成肆行者，南面之威爲之翼也。使桀、紂爲匹夫，未始行一而身在刑戮矣。勢者，養虎狼之心而成暴亂之事者也，此天下之大患也。勢之於治亂，本未有位也，而語專言勢之足以治天下者，則其智之所至者淺矣。
夫良馬固車，使臧獲御之則爲人笑，玉良御之而日取千里。車馬非異也，或至乎千里，或爲人笑，則巧拙相去遠矣。今以國位爲車，以勢爲馬，以號令爲轡，以刑罰爲鞭筴，使堯、舜御之則天下治，桀、紂御之則天下亂，則賢不肖相去遠矣。夫欲追速致遠，不知任王良；欲進利除害，不知任賢能，此則不知類之患也。夫堯、舜亦治民之王良也。
復應之曰：其人以勢爲足恃以治官；客曰「必待賢乃治」，則不然矣。夫勢者，名一而變無數者也。勢必於自然，則無爲言於勢矣。吾所爲言勢者，言人之所設也。夫堯、舜生而在上位，雖有十桀紂不能亂者，則勢治也；桀、紂亦生而在上位，雖有十堯舜而亦不能治者，則勢亂也。故曰：「勢治者則不可亂，而勢亂者則不可治也。」此自然之勢也，非人之所得設也。若吾所言，謂人之所得設也而已矣，賢何事焉？何以明其然也？客曰：「人有鬻矛與楯者，譽其楯之堅：『物莫能陷也。』俄而又譽其矛曰：『吾矛之利，物無不陷也。』人應之曰：『以子之矛，陷子之楯，何如？』其人弗能應也。」以爲不可陷之楯，與無不陷之矛，爲名不可兩立也。夫賢之爲道不可禁，而勢之爲道也無不禁，以不可禁之賢與無不禁之勢，此矛楯之說也。夫賢勢之不相客亦明矣。
且夫堯、舜、桀、紂千世而一出，是比肩隨踵而生也。世之治者不絶於中，吾所以爲言勢者，中也。中者，上不及堯、舜，而下亦不爲桀、紂。抱法處勢則治，背法去勢則亂。今廢勢背法而待堯、舜，堯、舜至乃治，是千世亂而一治也。抱法處勢而待桀、紂，桀、紂至乃亂，是千世治而一亂也。且夫治千而亂一，與治一而亂千也，是猶乘驥、駬而分馳也，相去亦遠矣。夫弃隱栝之法，去度量之數，使奚仲爲車，不能成一輪。無慶賞之勸，刑罰之威，釋勢委法，堯、舜户說而人辨之，不能治三家。夫勢之足用亦明矣，而曰「必待賢」，則亦不然矣。
且夫百日不食以待粱肉，餓者不活；今待堯、舜之賢乃治當世之民，是猶待粱肉而救餓之說也。夫曰「良馬固車，臧獲御之則爲人笑，王良御之則日取乎千里」，吾不以爲然。夫待越人之善海遊者以救中國之溺人，越人善遊矣，而溺者不濟矣。夫待古之王良以馭今之馬，亦猶越人救溺之說也，不可亦明矣。夫良馬固車，五十里而一置，使中手御之，追速致遠，可以及也，而千里可日致也，何必待古之王良乎？且御，非使王良也，則必使臧獲敗之；治，非使堯、舜也，則必使桀、紂亂之。此味非飴蜜也，必苦萊、亭歴也。此則積辯累辭，離理失術，兩末之議也，奚可以難夫道理之言乎哉？客議未及此論也。

問辯第四十一
或問曰：「辯安生乎？」
對曰：「生於上之不明也。」
問者曰：「上之不明，因生辯也，何哉？」
對曰：「明主之國，令者，言最貴者也；法者，事最適者也。言無二貴，法不兩適，故言行而不軌於法令者必禁。若其無法令而可以接詐、應变、生利、揣事者，上必采其言而責其實。言當則有大利，不當則有重罪，是以愚者畏罪而不敢言，智者無以訟。此所以無辯之故也。亂世則不然：主有令，而民以文學非之；官府有法，而民以私行矯之。人主顧漸其法令而尊學者之智行，此世之所以多文學也。夫言行者，以功用爲之的彀者也。夫砥礪殺矢而以妄發，其端未嘗不中秋毫也，然而不可謂善射者，無常儀的也。設五寸之的，引十步之遠，非羿、逢蒙不能必中者，有常儀的也。故有常，則羿、逢蒙以中五寸的爲巧；無常，則以妄發之中秋毫爲拙。今聽言觀行，不以公用爲之的彀，言雖至察，行雖至堅，則妄發之說也。是以亂世之聽言也，以難知爲察，以博文爲辯；其觀行也，以離羣爲賢，以犯上爲抗。人主者說辯察之言，尊賢抗之行，故夫作法術之人，立取舍之行，别辭争之論，而莫爲之正。是以儒服、帶劒者衆，而耕戰之士寡；堅白、無厚之詞章，而憲令之法息。故曰：「上不明，則辯生焉。」

問田第四十二
徐渠問田鳩曰：「臣聞智士不襲下而遇君，聖人不見功而接上。今陽成義渠，明將也，而措於屯伯；公孫亶回，聖相也，而關於州部，何哉？」田鳩曰：「此無他故異物，主有度、上有術之故也。且足下獨不聞楚將宋觚而失其政，魏相馮離而亡其國？二君者驅於聲詞，眩乎辯說，不試於屯伯，不關乎州部，故有失政亡國之患。由是觀之，夫無屯伯之試，州部之關，豈明主之備哉！」
堂谿公謂韓子曰：「臣聞服禮辭讓，全之術也；修行退智，遂之道也。今先生立法術，設度數，臣竊以爲危於身而殆於軀。何以效之？所聞先生術曰：『楚不用吳起而削亂，秦行商君而富彊。二子之言已當矣，然而吳起支解而商君車裂者，不逢世遇主之患也。』逢遇不可必也，患禍不可斥也。夫舍乎全遂之道而肆乎危殆之行，竊爲先生無取焉。」韓子曰：「臣明先生之言矣。夫治天下之柄，齊民萌之度，甚未易處也。然所以廢先王之教，而行賤臣之所取者，竊以爲立法術，設度數，所以利民萌、便衆庶之道也。故不憚亂主闇上之患禍，而必思以齊民萌之資利者，仁智之行也。憚亂主闇上之患禍，而避乎死亡之害，知明夫身而不見民萌之資利者，貪鄙之爲也。臣不忍嚮貪鄙之爲，不敢傷仁智之行。先生有幸臣之意，然有大傷臣之實。」

定法第四十三
問者曰：「申不害、公孫鞅，此二家之言孰急於國？」
應之曰：「是不可程也。人不食，十日則死；大寒之隆，不衣亦死。謂之衣食孰急於人，則是不可一無也，皆養生之具也。今申不害言術而公孫鞅爲法。術者，因任而授官，循名而責實，操殺生之柄，課羣臣之能者也。此人主之所執也。法者，憲令著於官府，刑罰必於民心，賞存乎慎法，而罰加乎姦令者也。此臣之所師也。君無術則弊於上，臣無法則亂於下，此不可一無，皆帝王之具也。」
問者曰：「徒術而無法，徒法而無術，其不可何哉？」
對曰：「申不害，韓昭侯之佐也。韓者，晉之别國也。晉之故法未息，而韓之新法又生；先君之令未收，而後君之令又下。申不害不擅其法，不一其憲令，則姦多。故利在故法前令則道之，利在新法後令則道之，利在故新相反，前後相勃，則申不害雖十使昭侯用術，而姦臣猶有所譎其辭矣。故託万乘之勁韓，十七年而不至於霸王者，雖用術於上，法不勤飾於官之患也。公孫鞅之治秦也，設告相坐而責其實，連什伍而同其罪，賞厚而信，刑重而必。是以其民用力勞而不休，逐敵危而不却，故其國富而兵強；然而無術以知姦，則以其富強也資人臣而已矣。及孝公、商君死，惠王即位，秦法未敗也，而張儀以秦殉韓、魏。惠王死，武王即位，甘茂以秦殉周。武王死，昭襄王即位，穰侯越韓、魏而東攻齊，五年而秦不益尺土之地，乃城其陶邑之封。應侯攻韓八年，成其汝南之封。自是以来，諸用秦者，皆應、穰之類也。故戰勝則大臣尊，益地則私封立，主無術以知姦也。商君雖十飾其法，人臣反用其資。故乘強秦之資數十年而不至於帝王者，法雖勤飾於官，主無術於上之患也。
問者曰：「主用申子之術，而官行商君之法，可乎？」
對曰：「申子未盡於術，商君未盡於法也。申子言：『治不踰官，雖知弗言。』法不踰官，謂之守職也可；知而弗言，是不謂過也。人主以一國目視，故視莫明焉；以一國耳聽，故聽莫聰焉。今知而弗言，則人主尚安假借矣？商君之法曰：『斬一首者爵一級，欲爲官者爲五十石之官；斬二首者爵二級，欲爲官者爲百石之官。』官爵之遷與斬首之功相稱也。今有法曰：『斬首者令爲醫、匠。』則屋不成而病不已。夫匠者手巧也，而醫者齊藥也，而以斬首之功爲之，則不當其能。今治官者，智能也；今斬首者，勇力之所加也。以勇力之所加而治智能之官，是以斬首之功爲醫、匠也。故曰：二子之於法術，皆未盡善也。」

說疑第四十四
凡治之大者，非謂其賞罰之當也。賞無功之人，罰不辜之民，非所謂明也。賞有功，罰有罪，而不失其人，方在於人者也，非能生功止過者也。是故禁姦之法，太上禁其心，其次禁其言，其次禁其事。今世皆曰「尊主安國者必以仁義智能」，而不知卑主危國者之必以仁義智能也。故有道之主，遠仁義，去智能，服之以法。是以譽廣而名威，民治而國安，知用民之法也。凡術也者，主之所執也；法也者，官之所師也。然使郎中日聞道於郎門之外，以至於境内日見法，又非其難者也。
昔者有扈氏有失度，讙兜氏有孤男，三苗有成駒，桀有侯侈，紂有崇侯虎，晉有優施，此六人者，亡國之臣也。言是如非，言非如是，内險以賊，其外小謹，以徵其善；稱道往古，使良事沮；善禅其主，以集精微，亂之以其所好，此夫郎中左右之類者也。往世之主，有得人而身安國存者，有得人而身危國亡者。得人之名一也，而利害相千万也，故人主左右不可不慎也。爲人主者誠明於臣之所言，則别賢不肖如黑白矣。
若夫許由、續牙、晉伯陽、秦顛頡、衛僑如、狐不稽、重明、董不識、卞随、務光、伯夷、叔齊，此十二人者，皆上見利不喜，下臨難不恐，或與之天下而不取，有萃辱之名，則不樂食穀之利。夫見利不喜，上雖厚賞，無以勸之；臨難不恐，上雖嚴刑，無以威之，此之謂不令之民也。此十二人者，或伏死於窟穴，或槁死於草木，或饑餓於山谷，或沉溺於水泉。有民如此，先古聖王皆不能臣，當今之世，將安用之？
若夫關龍逄、王子比干、隨季梁、陳泄冶、楚申胥、吳子胥，此六人者，皆疾争強諫以勝其君。言聽事行，則如師徒之勢；一言而不聽，一事而不行，則陵其主以語，待之以其身，雖身死家破，要領不屬，手足異處，不難爲也。如此臣者，先古聖王皆不能忍也，當今之時，將安用之？
若夫齊田恒、宋子罕、魯季孫意如、晉僑如、衛子南勁、鄭太宰欣、楚白公、周單荼、燕子之，此九人者之爲其臣也，皆朋黨比周以事其君，隱正道而行私曲，上偪君，下亂治，援外以撓内，親下以謀上，不難爲也。如此臣者，唯聖王智主能禁之，若夫昏亂之君，能見之乎？
若夫后稷、臯陶、伊尹、周公旦、太公望、管仲、隰朋、百里奚、蹇叔、舅犯、趙衰、范蠡、大夫種、逢同、華登，此十五人者爲其臣也，皆夙興夜寐，卑身賤躰，竦心白意；明刑辟、治官職以事其君，進善言、通道法而不敢矜其善，有成功立事而不敢伐其勞；不難破家以便國，殺身以安主，以其主爲高天泰山之尊，而以其身爲壑谷鬴洧之卑；主有明名廣譽於國，而身不難受壑谷鬴洧之卑。如此臣者，雖當昏亂之主尚可致功，況於顯明之主乎？此謂霸王之佐也。
若夫周滑之、鄭王孫申、陳公孫寧、儀行父、荆芋尹申亥、随少師、越種干、吳王孫頟、晉陽成泄、齊竪刁、易牙，此十二人者之爲其臣也，皆思小利而忘法義，進則揜蔽賢良以陰闇其主，退則撓亂百官而爲禍難；皆輔其君，共其欲，苟得一說於王，雖破國殺衆，不難爲也。有臣如此，雖當聖王尚恐奪之，而況昏亂之君，其能無失乎？有臣如此者，皆身死國亡，爲天下笑。故周威公身殺，國分爲二；鄭子陽身殺，國分爲三；陳靈公身死於夏徵舒氏；荆靈王死於乾谿之上；随亡於荆；吳并於越；知伯滅於晉陽之下；桓公身死七日不收。故曰：諂諛之臣，唯聖王知之，而亂主近之，故至身死國亡。
聖王明君則不然，内舉不避親，外舉不避讎。是在焉，從而舉之；非在焉，從而罰之。是以賢良遂進而姦邪並退，故一舉而能服諸侯。其在記曰：堯有丹朱，而舜有商均，啓有五觀，商有太甲，武王有管、蔡。五王之所誅者，皆父兄子弟之親也，而所殺亡其身、殘破其家者何也？以其害國傷民敗法類也。觀其所舉，或在山林藪澤巖穴之間，或在囹圄緤紲纏索之中，或在割烹芻牧飯牛之事。然明主不羞其卑賤也，以其能爲可以明法，便國利民，從而舉之，身安名尊。
亂主則不然，不知其臣之意行，而任之以國，故小之名卑地削，大之國亡身死，不明於用臣也。無數以度其臣者，必以其衆人之口斷之。衆之所譽，從而悅之；衆之所非，從而憎之。故爲人臣者破家殘賥，内搆黨與、外接巷族以爲譽，從陰約結以相固也，虚相與爵禄以相勸也。曰：「與我者將利之，不與我者將害之。」衆貪其利，劫其威：「彼誠喜，則能利己；忌怒，則能害己。」衆歸而民留之，以譽盈於國，發聞於主。主不能理其情，因以爲賢。彼又使譎詐之士，外假爲諸侯之寵使，假之以輿馬，信之以瑞節，鎮之以辭令，資之以幣帛，使諸侯淫說其主，微挾私而公議。所爲使者，異國之主也；所爲談者，左右之人也。主說其言而辯其辭，以此人者天下之賢士也。内外之於左右，其諷一而語同。大者不難卑身尊位以下之，小者高爵重禄以利之。夫姦人之爵禄重而黨與彌衆，又有姦邪之意，則姦臣愈反而說之，曰：「古之所謂聖君明王者，非長幼世及以次序也；以其搆黨與，聚巷族，偪上弑君而求其利也。」彼曰：「何知其然也？」因曰：「舜偪堯，禹偪舜，湯放桀，武王伐紂。此四王者，人臣弑其君者也，而天下譽之。察四王之情，貪得之意也；度其行，暴亂之兵也。然四王自廣措也，而天下稱大焉；自顯名也，而天下稱明焉。則威足以臨天下，利足以蓋世，天下從之。」又曰：「以今時之所聞，田成子取齊，司城子罕取宋，太宰欣取鄭，單氏取周，易牙之取衛，韓、魏、趙三子分晉，此八人者，臣之弑其君者也。」姦臣聞此，蹷然舉耳以爲是也。故内搆黨與，外攄巷族，觀時發事，一舉而取國家。且夫内以黨與劫弑其君，外以諸侯之權矯易其國，隱正道，持私曲，上禁君，下撓治者，不可勝數也。是何也？則不明於擇臣也。記曰：「周宣王以來，亡國數十，其臣弑其君而取國者衆矣。」然則難之從内起與從外作者相半也。能一盡其民力，破國殺身者，尚皆賢主也。若夫轉身易位，全衆傳國，最其病也。
爲人主者，誠明於臣之所言，則雖罼弋馳騁，撞鐘舞女，國猶且存也；不明臣之所言，雖節儉勤勞，布衣惡食，國猶自亡也。趙之先君敬侯，不修德行，而好縱慾，適身體之所安，耳目之所樂，冬日罼弋，夏浮淫，爲長夜，數日不廢御觴，不能飲者以筩灌其口，進退不肅、應對不恭者斬於前。故居處飲食如此其不節也，制刑殺戮如此其無度也，然敬侯享國數十年，兵不頓於敵國，地不虧於四鄰，内無羣臣百官之亂，外無諸侯鄰國之患，明於所以任臣也。燕君子噲，邵公奭之後也，地方數千里，持戟數十萬，不安子女之樂，不聽鐘石之聲，内不堙汙池臺榭，外不罼弋田獵，又親操耒耨以修畎畝。子噲之苦身以憂民如此其甚也，雖古之所謂聖王明君者，其勤身而憂世不甚於此矣。然而子噲身死國亡，奪於子之，而天下笑之。此其何故也？不明乎所以任臣也。
故曰：人臣有五姦，而主不知也。爲人臣者，有侈用財貨賂以取譽者，有務慶賞賜予以移衆者，有務朋黨徇智尊士以擅逞者，有務解免赦罪獄以事威者，有務奉下直曲、怪言、偉服、瑰稱以眩民耳目者。此五者，明君之所疑也，而聖主之所禁也。去此五者，則譟詐之人不敢北面立談，文言多、實行寡而不當法者不敢誣情以談說。是以羣臣居則修身，動則任力，非上之令不敢擅作疾言誣事，此聖王之所以牧臣下也。彼聖主明君，不適疑物以闚其臣也。見疑物而無反者，天下鮮矣。故曰：孽有擬適之子，配有擬妻之妾，廷有擬相之臣，臣有擬主之寵，此四者，國之所危也。故曰：内寵並后，外寵貳政，枝子配適，大臣擬主，亂之道也。故《周記》曰：「無尊妾而卑妻，無孽適子而尊小枝，无尊嬖臣而匹上卿，無尊大臣以擬其主也。」四擬者破，則上無意、下無怪也；四擬不破，則隕身滅國矣。

詭使第四十五
聖人之所以爲治道者三：一曰「利」，二曰「威」，三曰「名」。夫利者，所以得民也；威者，所以行令也；名者，上下之所同道也。非此三者，雖有不急矣。今利非無有也，而民不化上；威非不存也，而下不聽從；官非無法也，而治不當名。三者非不存也，而世一治一亂者，何也？夫上之所貴與其所以爲治相反也。
夫立名號，所以爲尊也；今有賤名輕實者，世謂之「高」。設爵位，所以爲賤貴基也；而簡上不求見者，世謂之「賢」。威利，所以行令也；而無利輕威者，世謂之「重」。法令，所以爲治也；而不從法令爲私善者，世謂之「忠」。官爵，所以勸民也；而好名義不進仕者，世謂之「烈士」。刑罰，所以擅威也；而輕法不避刑戮死亡之罪者，世謂之「勇夫」。民之急名也，甚其求利也；如此，則士之饑餓乏絶者，焉得無巖居苦身以爭名於天下哉？故世之所以不治者，非下之罪，上失其道也。常貴其所以亂，而賤其所以治，是故下之所欲，常與上之所以爲治相詭也。
今下而聽其上，上之所急也。而惇慤純信，用心怯言，則謂之「窶」。守法固，聽令審，則謂之「愚」。敬上畏罪，則謂之「怯」。言時節，行中適，則謂之「不肖」。無二心私學，聽吏從教者，則謂之「陋」。
難致謂之「正」，難予謂之「廉」，難禁謂之「齊」，有令不聽從謂之「勇」，無利於上謂之「愿」，少欲、寛惠、行德謂之「仁」，重厚自尊謂之「長者」，私學成羣謂之「師徒」，閑静安居謂之「有思」，損仁逐利謂之「疾」，險躁佻反覆謂之「智」，先爲人而後自爲、類名號、言汎愛天下謂之「聖」，言大本、稱而不可用、行而乖於世者謂之「大人」，賤爵禄、不撓上者謂之「傑」。下漸行如此，入則亂民，出則不便也。上宜禁其欲，滅其迹，而不止也，又從而尊之，是教下亂上以爲治也。
凡上之所以治者，刑罰也，今有私行義者尊。社稷之所以立者，安静也，而躁險讒諛者任。四封之内所以聽從者，信與德也，而陂知傾覆者使。令之所以行，威之所以立者，恭儉聽上也，而巖居非世者顯。倉廪之所以實者，耕農之本務也，而綦組、錦繡、刻畫爲末作者富。名之所以成，城池之所以廣者，戰士也，今死士之孤飢餓乞於道，而優笑酒徒之屬乘車衣絲。賞禄，所以盡民力、易下死也，今戰勝攻取之士勞而賞不霑，而卜筮、視手理、狐蠱爲順辭於前者日賜。上握度量，所以擅生殺之柄也，今守度奉量之士欲以忠嬰上而不得見，巧言利辭行姦軌以倖偷世者數御。據法直言，名刑相當，循䋲墨，誅姦人，所以爲上治也，而愈疏遠，諂施順意從欲以危世者近習。悉租稅，專民力，所以備難充倉府也，而士卒之逃事伏匿、附託有威之門以避傜賦而上不得者萬数。夫陳善田利宅，所以戰士卒也，而斷頭裂腹、播骨乎平原野者，無宅容身，身死田奪，而女妹有色、大臣左右無功者，擇宅而受，擇田而食。賞利一從上出，所以善制下也，而戰介之士不得職，而間居之士尊顯。上以此爲教，名安得无卑，位安得無危？夫卑名危位者，必下之不從法令、有二心務私學反逆世者也，而不禁其行、不破其羣以散其黨，又從而尊之，用事者過矣。上之所以立廉恥者，所以厲下也，今士大夫不羞汙泥醜辱而宦，女妹私義之門不待次而宦。賞賜，所以爲重也，而戰鬬有功之士貧賤，而便辟優徒超級。名號誠信，所以通威也，而主揜障，近習女謁竝行，百官主爵遷人，用事者過矣。大臣官人，與下先謀比周，雖不法行，威利在下，則主卑而大臣重矣。
夫立法令者，以廢私也，法令行而私道廢矣。私者，所以亂法也。而士有二心私學、巖居窞路、託伏深慮，大者非世，細者惑下，上不禁，又從而尊之以名，化之以實，是無功而顯，無勞而富也。如此，則士之有二心私學者，焉得無深慮、勉知詐與誹謗法令，以求索與世相反者也？凡亂上反世者，常士有二心私學者也。故《本言》曰：「所以治者，法也；所以亂者，私也。法立，則莫得爲私矣。」故曰：道私者亂，道法者治。上無其道，則智者有私詞，賢者有私意。上有私惠，下有私欲，聖智成羣，造言作辭，以非法措於上。上不禁塞，又從而尊之，是教下不聽上、不從法也。是以賢者顯名而居，姦人賴賞而富。賢者顯名而居，姦人賴賞而富，是以上不勝下也。

韓非子卷第十八
六反第四十六
畏死遠難，降北之民也，而世尊之曰「貴生之士」。學道立方，離法之民也，而世尊之曰「文學之士」。遊居厚養，牟食之民也，而世尊之曰「有能之士」。語曲牟知，僞詐之民也，而世尊之曰「辯智之士」。行劒攻殺，暴憿之民也，而世尊之曰「磏勇之士」。活賊匿姦，當死之民也，而世尊之曰「任譽之士」。此六民者，世之所譽也。赴險殉誠，死節之民，而世少之曰「失計之民」也。寡聞從令，全法之民也，而世少之曰「樸陋之民」也。力作而食，生利之民也，而世少之曰「寡能之民」也。嘉厚純粹，整穀之民也，而世少之曰「愚戇之民」也。重命畏事，尊上之民也，而世少之曰「怯懾之民」也。挫賊遏姦，明上之民也，而世少之曰「讇讒之民」也。此六民者，世之所毁也。姦僞無益之民六，而世譽之如彼；耕戰有益之民六，而世毁之如此，此之謂「六反」。布衣循私利而譽之，世主聽虚聲而禮之，禮之所在，利必加焉。百姓循私害而訾之，世主壅於俗而賤之，賤之所在，害必加焉。故名賞在乎私惡當罪之民，而毁害在乎公善宜賞之士，索國之富強，不可得也。
古者有諺曰：「爲政猶沐也，雖有弃髮，必爲之。」愛弃髮之費而忘長髮之利，不知權者也。夫彈痤者痛，飲藥者苦，爲苦憊之故不彈痤飲藥，則身不活，病不已矣。今上下之接，無子父之澤，而欲以行義禁下，則交必有郄矣。且父母之於子也，産男則相賀，産女則殺之。此俱出父母之懷袵，然男子受賀，女子殺之者，慮其後便，計之長利也。故父母之於子也，猶用計算之心以相待也，而況無父子之澤乎？今學者之說人主也，皆去求利之心，出相愛之道，是求人主之過父母之親也，此不熟於論恩，詐而誣也，故明主不受也。聖人之治也，審於法禁，法禁明著則官治；必於賞罰，賞罰不阿則民用。民用官治則國富，國富則兵强，而霸王之業成矣。霸王者，人主之大利也。人主挾大利以聽治，故其任官者當能，其賞罰無私。使士民明焉，盡力致死，則功伐可立而爵禄可致，爵禄致而富貴之業成矣。富貴者，人臣之大利也。人臣挾大利以從事，故其行危至死，其力盡而不望。此謂君不仁，臣不忠，則可以霸王矣。
夫姦必知則備，必誅則止；不知則肆，不誅則行。夫陳輕貨於幽隱，雖曾、史可疑也；懸百金於市，雖大盜不取也。不知，則曾、史可疑於幽隱；必知，則大盜不取懸金於市。故明主之治國也，衆其守而重其罪，使民以法禁而不以廉止。母之愛子也倍父，父令之行於子者十母；吏之於民無愛，令之行於民也萬父。母積愛而令窮，吏用威嚴而民聽從，嚴愛之筴亦可決矣。且父母之所以求於子也，動作則欲其安利也，行身則欲其遠罪也。君上之於民也，有難則用其死，安平則盡其力。親以厚愛關子於安利而不聽，君以無愛利求民之死力而令行。明主知之，故不養恩愛之心而增威嚴之勢。故母厚愛處，子多敗，推愛也；父薄愛教笞，子多善，用嚴也。
今家人之治産也，相忍以饑寒，相強以勞苦，雖犯軍旅之難，饑饉之患，温衣美食者，必是家也；相憐以衣食，相惠以佚樂，天饑歲荒，嫁妻賣子者，必是家也。故法之爲道，前苦而長利；仁之爲道，偷樂而後窮。聖人權其輕重，出其大利，故用法之相忍，而弃仁人之相憐也。學者之言皆曰「輕刑」，此亂亡之術也。凡賞罰之必者，勸禁也。賞厚，則所欲之得也疾；罰重，則所惡之禁也急。夫欲利者必惡害，害者，利之反也。反於所欲，焉得無惡？欲治者必惡亂，亂者，治之反也。是故欲治甚者，其賞必厚矣；其惡亂甚者，其罰必重矣。今取於輕刑者，其惡亂不甚也，其欲治又不甚也。此非特無術也，又乃無行。是故決賢、不肖、愚、知之筴，在賞罰之輕重。且夫重刑者，非爲罪人也。明主之法，揆也。治賊，非治所治也；治所治也者，是治死人也。刑盜，非治所刑也；治所刑也者，是治胥靡也。故曰：重一姦之罪而止境内之邪，此所以爲治也。重罰者，盜賊也；而悼懼者，良民也。欲治者奚疑於重刑！若夫厚賞者，非獨賞功也，又勸一國。受賞者甘利，未賞者慕業，是報一人之功而勸境内之衆也，欲治者何疑於厚賞！今不知治者皆曰：「重刑傷民，輕刑可以止姦，何必於重哉？」此不察於治者也。夫以重止者，未必以輕止也；以輕止者，必以重止矣。是以上設重刑者而姦盡止，姦盡止，則此奚傷於民也？所謂重刑者，姦之所利者細，而上之所加焉者大也。民不以小利加大罪，故姦必止者也。所謂輕刑者，姦之所利者大，上之所加焉者小也。民慕其利而傲其罪，故姦不止也。故先聖有諺曰：「不躓於山，而躓於垤。」山者大，故人順之；垤微小，故人易之也。今輕刑罰，民必易之。犯而不誅，是驅國而弃之也；犯而誅之，是爲民設陷也。是故輕罪者，民之垤也。是以輕罪之爲民道也，非亂國也，則設民陷也，此則可謂傷民矣！
今學者皆道書筴之頌語，不察當世之實事，曰：「上不愛民，賦斂常重，則用不足而下怨上，故天下大亂。」此以爲足其財用以加愛焉，雖輕刑罰，可以治也。此言不然矣。凡人之取重罰，固已足之之後也；雖財用足而後厚愛之，然而輕刑，猶之亂也。夫當家之愛子，財貨足用，貨財足用則輕用，輕用則侈泰。親愛之則不忍，不忍則驕恣。侈泰則家貧，驕恣則行暴。此雖財用足而愛厚，輕刑之患也。凡人之生也，財用足則隳於用力，上懦則肆於爲非。財用足而力作者，神農也；上治懦而行脩者，曾、史也。夫民之不及神農、曾、史，亦明矣。
老聃有言曰：「知足不辱，知止不殆。」夫以殆辱之故而不求於足之外者，老聃也。今以爲足民而可以治，是以民爲皆如老聃也。故桀貴在天子而不足於尊，富有四海之内而不足於寶。君人者雖足民，不能足使爲天子，而桀未必以爲天子爲足也，則雖足民，何可以爲治也？故明主之治國也，適其時事以致財物，論其稅賦以均貧富，厚其爵禄以盡賢能，重其刑罰以禁姦邪，使民以力得富，以事致貴，以過受罪，以功致賞，而不念慈惠之賜，此帝王之政也。
人皆寐，則盲者不知；皆嘿，則喑者不知。覺而使之視，問而使之對，則喑盲者窮矣。不聽其言也，則無術者不知；不任其身也，則不肖者不知。聽其言而求其當，任其身而責其功，則無術不肖者窮矣。夫欲得力士而聽其自言，雖庸人與烏獲不可别也；授之以鼎爼，則罷健效矣。故官職者，能士之鼎爼也，任之以事而愚智分矣。故無術者得於不用，不肖者得於不任。言不用而自文以爲辯，身不任而自飾以爲高。世主眩其辯、濫其高而尊貢之，是不須視而定明也，不待對而定辯也，喑盲者不得矣。明主聽其言必責其用，觀其行必求其功，然則虚舊之學不談，矜誣之行不飾矣。

八說第四十七
爲故人行私謂之「不弃」，以公財分施謂之「仁人」，輕禄重身謂之「君子」，枉法曲親謂之「有行」，弃官寵交謂之「有俠」，離世遁上謂之「高傲」，交争逆令謂之「剛材」，行惠取衆謂之「得民」。不弃者，吏有姦也；仁人者，公財損也；君子者，民難使也；有行者，法制毁也；有俠者，官職曠也；高傲者，民不事也；剛材者，令不行也；得民者，君上孤也。此八者，匹夫之私譽，人主之大敗也。反此八者，匹夫之私毁，人主之公利也。人主不察社稷之利害，而用匹夫之私譽，索國之無危亂，不可得矣。
任人以事，存亡治亂之機也，無術以任人，無所任而不敗。人君之所任，非辯智則修潔也。任人者，使有勢也。智士者未必信也，爲多其智，因惑其信也。以智士之計，處乘勢之資而爲其私急，則君必欺焉。爲智者之不可信也，故任修士者，使斷事也。修士者未必智，爲潔其身、因惑其智。以愚人之所惽，處治事之官而爲其所然，則事必亂矣。故無術以用人，任智則君欺，任修則君事亂，此無術之患也。明君之道，賤德議貴，下必坐上，決誠以參，聽無門户，故智者不得詐欺。計功而行賞，程能而授事，察端而觀失，有過者罪，有能者得，故愚者不任事。智者不敢欺，愚者不得斷，則事無失矣。
察士然後能知之，不可以爲令，夫民不盡察。賢者然後能行之，不可以爲法，夫民不盡賢。楊朱、墨翟，天下之所察也，干世亂而卒不決，雖察而不可以爲官職之令。鮑焦、華角，天下之所賢也，鮑焦木枯，華角赴河，雖賢不可以爲耕戰之士。故人主之所察，智士盡其辯焉；人主之所尊，能士能盡其行焉。今世主察無用之辯，尊遠功之行，索國之富強，不可得也。博習辯智如孔、墨，孔、墨不耕耨，則國何得焉？修孝寡欲如曾、史，曾、史不戰攻，則國何利焉？匹夫有私便，人主有公利。不作而養足，不仕而名顯，此私便也；息文學而明法度，塞私便而一功勞，此公利也。錯法以道民也，而又貴文學，則民之所師法也疑；賞功以勸民也，而又尊行修，則民之産利也惰。夫貴文學以疑法，尊行修以貳功，索國之富強，不可得也。
搢笏干戚，不適有方鐵銛；登降周旋，不逮日中奏百；《貍首》射侯，不當強弩趨發；干城距衝，不若堙穴伏櫜。古人亟於德，中世逐於智，當今争於力。古者寡事而備簡，樸陋而不盡，故有珧銚而推車者。古者人寡而相親，物多而輕利易讓，故有揖讓而傳天下者。然則行揖讓，高慈惠，而道仁厚，皆推政也。處多事之時，用寡士之器，非智者之備也；當大爭之世，而循揖讓之軌，非聖人之治也。故智者不乘推車，聖人不行推政也。
法所以制事，事所以名功也。法有立而有難，權其難而事成，則立之；事成而有害，權其害而功多，則爲之。無難之法，無害之功，天下無有也。是以拔千丈之都，敗十萬之衆，死傷者軍之乘，甲兵折挫，士卒死傷，而賀戰勝得地者，出其小害、計其大利也。夫沐者有弃髪，除者傷血肉。爲人見其難，因釋其業，是無術之士也。先聖有言曰：「規有摩而水有波，我欲更之，無奈之何！」此通權之言也。是以說有必立而曠於實者，言有辭拙而急於用者。故聖人不求無害之言，而務無易之事。人之不事衡石者，非貞廉而遠利也，石不能爲人多少，衡不能爲人輕重，求索不能得，故人不事也。明主之國，官不敢枉法，吏不敢爲私利，貨賂不行，是境内之事盡如衡石也。此其臣有姦者必知，知者必誅。是以有道之主，不求清潔之吏，而務必知之術也。
慈母之於弱子也，愛不可爲前。然而弱子有僻行，使之随師；有惡病，使之事醫。不随師則陷於刑，不事醫則疑於死。慈母雖愛，無益於振刑救死，則存子者非愛也。子母之性，愛也；臣主之權，筴也。母不能以愛存家，君安能以愛持國？明主者通於富强，則可以得欲矣。故謹於聽治，富强之法也。明其法禁，察其謀計。法明則内無變亂之患，計得則外無死虜之禍。故存國者，非仁義也。仁者，慈惠而輕財者也；暴者，心毅而易誅者也。慈惠則不忍，輕財則好與。心毅則憎心見於下，易誅則妄殺加於人。不忍則罰多宥赦，好與則賞多無功。憎心見則下怨其上，妄誅則民將背叛。故仁人在位，下肆而輕犯禁法，偷幸而望於上；暴人在位，則法令妄而臣主乖，民怨而亂心生。故曰：仁暴者，皆亡國者也。
不能具美食而勸餓人飯，不爲能活餓者也；不能辟草生粟而勸貸施賞賜，不能爲富民者也。今學者之言也，不務本作而好末事，知道虚聖以說民，此勸飯之說。勸飯之說，明主不受也。
書約而弟子辯，法省而民訟簡，是以聖人之書必著論，明主之法必詳盡事。盡思慮，揣得失，智者之所難也；無思無慮，挈前言而責後功，愚者之所易也。明主慮愚者之所易，不責智者之所難，故智慮力勞不用而國治也。
酸甘鹹淡，不以口斷而決於宰尹，則厨人輕君而重於宰尹矣。上下清濁，不以耳斷而決於樂正，則瞽工輕君而重於樂正矣。治國是非，不以術斷而決於寵人，則臣下輕君而重於寵人矣。人主不親觀聽，而制斷在下，託食於國者也。
使人不衣不食而不饑不寒，又不惡死，則無事上之意。意欲不宰於君，則不可使也。今生殺之柄在大臣，而主令得行者，未嘗有也。虎豹必不用其爪牙而與鼷鼠同威，萬金之家必不用其富厚而與監門同資。有土之君，說人不能利，惡人不能害，索人欲畏重己，不可得也。
人臣肆意陳欲曰俠，人主肆意陳欲曰乱；人臣輕上曰驕，人主輕下曰暴。行理同實，下以受譽，上以得非。人臣大得，人主大亡。
明主之國，有貴臣，無重臣。貴臣者，爵尊而官大也；重臣者，言聽而力多者也。明主之國，遷官襲級，官爵受功，故有貴臣。言不度行而有僞，必誅，故無重臣也。

八經第四十八
一。凡治天下，必因人情。人情者，有好惡，故賞罰可用；賞罰可用，則禁令可立而治道具矣。君執柄以處勢，故令行禁止。柄者，殺生之制也；勢者，勝衆之資也。廢置無度則權瀆，賞罰下共則威分。是以明主不懷愛而聽，不留說而計。故聽言不參，則權分乎姦；智力不用，則君窮乎臣。故明主之行制也天，其用人也鬼。天則不非，鬼則不困。勢行教嚴，逆而不違，毁譽一行而不議。故賞賢罰暴，舉善之至者也；賞暴罰賢，舉惡之至者也，是謂賞同罰異。賞莫如厚，使民利之；譽莫如美，使民榮之；誅莫如重，使民畏之；毁莫如惡，使民恥之。然後一行其法，禁誅於私家，不害功罪。賞罰必知之，知之，道盡矣。
	因情。
二。力不敵衆，智不尽物。與其用一人，不如用一國，故智力敵而羣物勝。揣中則私勞，不中則任過。下君盡己之能，中君盡人之力，上君盡人之智。是以事至而結智，一聽而公會。聽不一則後悖於前，後悖於前則愚智不分；不公會則猶豫而不斷，不斷則事留。自取一，則毋墮壑之累。故使之諷，諷定而怒。是以言陳之日，必有筴籍。結智者事發而驗，結能者功見而謀成敗。成敗有徵，賞罰随之。事成則君收其功，規敗則臣任其罪。君人者合符猶不親，而況於力乎？事智猶不親，而況於懸乎？故其用人也不取同，同則君怒。使人相用則君神，君神則下盡。下盡，則臣上不因君，而主道畢矣。
	主道。
三。知臣主之異利者王，以爲同者劫，與共事者殺。故明主審公私之分，審利害之地，姦乃無所乘。亂之所生六也：主母，后姬，子姓，弟兄，大臣，顯賢。任吏責臣，主母不放；禮施異等，后姬不疑；分勢不貳，庶適不爭；權籍不失，兄弟不侵；下不一門，大臣不擁；禁賞必行，顯賢不亂。臣有二因，謂外内也。外曰畏，内曰愛。所畏之求得，所愛之言聽，此亂臣之所因也。外國之置諸吏者，結誅親暱重帑，則外不籍矣；爵禄循功，請者俱罪，則内不因矣。外不籍，内不因，則姦宄塞矣。官襲節而進，以至大任，智也。其位至而任大者，以三節持之：曰質，曰鎮，曰固。親戚妻子，質也；爵禄厚而必，鎮也；參伍責怒，固也。賢者止於質，貪饕化於鎮，姦邪窮於固。忍不制則下上，小不除則大誅，而名實當則徑之。生害事，死傷名，則行飲食；不然，而與其讎，此謂除陰姦也。翳曰詭，詭曰易。見功而賞，見罪而罰，而詭乃止。是非不泄，說諫不通，而易乃不用。父兄賢良播出曰遊禍，其患鄰敵多資。僇辱之人近習曰狎賊，其患發忿疑辱之心生。藏怒持罪而不發曰增亂，其患徼幸妄舉之人起。大臣兩重提衡而不踦曰卷禍，其患家隆劫殺之難作。脱易不自神曰彈威，其患賊夫酖毒之亂起。此五患者，人主之不知，則有劫殺之事。廢置之事，生於内則治，生於外則亂。是以明主以功論之内，而以利資之外，故其國治而敵亂。即亂之道，臣憎則起外若眩，臣愛則起内若藥。
	起亂。
四。參伍之道：行叄以謀多，揆伍以責失。行參必拆，揆伍必怒。不拆則瀆上，不怒則相和。拆之徵足以知多寡，怒之前不及其衆。觀聽之勢，其徵在比周而賞異也，誅毋謁而罪同。言會衆端，必揆之以地，謀之以天，驗之以物，叄之以人。四徵者符，乃可以觀矣。參言以知其誠，易視以改其澤，執見以得非常。一用以務近習，重言以懼遠使。舉往以悉其前，即邇以知其内，䟽置以知其外。握明以問所闇，詭使以絶黷泄。倒言以嘗所疑，論反以得陰姦。設諫以綱獨爲，舉錯以觀姦動。明說以誘避過，卑適以觀直諂。宣聞以通未見，作鬬以散朋黨。深一以警衆心，泄異以易其慮。似類則合其參，陳過則明其固。知罪辟罪以止威，陰使時循以省衷，漸更以離通比。下約以侵其上：相室約其廷臣，廷臣約其官屬，軍吏約其兵士，遣使約其行介，縣令約其辟吏，郎中約其左右，后姬約其宮媛。此之謂條達之道。言通事泄，則術不行。
	立道。
五。明主，其務在周密。是以喜見則德償，怒見則威分。故明王之言隔塞而不通，周密而不見。故以一得十者，下道也；以十得一者，上道也。明主兼行上下，故姦無所失。伍、閭、連、縣而鄰，謁過賞，失過誅，上之於下、下之於上亦然。是故上下貴賤相畏以法，相誨以利。民之性，有生之實，有生之名。爲君者有賢知之名，有賞罰之實。名實俱至，故福善必聞矣。
	參言。
六。聽不參，則無以責下；言不督乎用，則邪說當上。言之爲物也以多信，不然之物，十人云疑，百人然乎，千人不可解也。呐者言之疑，辯者言之信。姦之食上也，取資乎衆，籍信乎辯，而以類飾其私。人主不饜忿而待合參，其勢資下也。有道之主聽言，督其用，課其功，功課而賞罰生焉，故無用之辯不留朝。任事者知不足以治職，則官收。說大而誇則窮端，故姦得而怒。無故而不當爲誣，誣而罪臣。言必有報，說必責用也，故朋黨之言不上聞。凡聽之道，人臣忠論以聞姦，博論以内一，人主不智則姦得資。明主之道，己喜則求其所納，己怒則察其所搆，論於已變之後，以得毁譽公私之徵。衆諫以效智故，使君自取一以避罪，故衆之諫也敗。君之取也，無副言於上以設將然，令符言於後以知謾誠語。明主之道，臣不得兩諫，必任其一語；不得擅行，必合其參，故姦無道進矣。
	聽法。
七。官之重也，毋法也；法之息也，上闇也。上闇無度，則官擅爲；官擅爲，故奉重無前；奉重無前，則徵多，徵多故富。官之富重也，亂功之所生也。明主之道取於任，賢於官，賞於功。言程，主喜，俱必利；不當，主怒，俱必害，則人不私父兄而進其仇讎。勢足以行法，奉足以給事，而私無所生，故民勞苦而輕官。任事者毋重，使其寵必在爵；處官者毋私，使其利必在禄，故民尊爵而重禄。爵禄所以賞也，民重所以賞也，則國治。刑之煩也，名之繆也，賞譽不當則民疑，民之重名與其重賞也均。賞者有誹焉，不足以勸；罰者有譽焉，不足以禁。明主之道，賞必出乎公利，名必在乎爲上。賞譽同軌，非誅俱行。然則民無榮於賞之内。有重罰者必有惡名，故民畏。罰所以禁也，民畏所以禁，則國治矣。
	類柄。
八。行義示則主威分，慈仁聽則法制毁。民以制畏上，而上以勢卑下，故下肆很觸而榮於輕君之俗，則主威分。民以法難犯上，而上以法撓慈仁，故下明愛施而務賕納之政，是以法令隳。尊私行以貳主威，行賕納以疑法，聽之則亂治，不聽則謗主，故君輕乎位而法亂乎官，此之謂無常之國。明主之道，臣不得以行義成榮，不得以家利爲功；功名所生，必出於官法。法之所外，雖有難行，不以顯焉，故民無以私名。設法度以齊民，信賞罰以盡民能，明誹譽以勸沮。名號、賞罰、法令三隅。故大臣有行則尊君，百姓有功則利上，此之謂有道之國也。

韓非子卷第十九
五蠹第四十九
上古之世，人民少而禽獸眾，人民不勝禽獸蟲蛇；有聖人作，搆木爲巢，以避羣害，而民悅之，使王天下，號之曰有巢氏。民食果蓏蜯蛤，腥臊惡臭而傷害腹胃，民多疾病；有聖人作，鑽燧取火，以化腥臊，而民說之，使王天下，號之曰燧人氏。中古之世，天下大水，而鯀禹決瀆。近古之世，桀紂暴亂，而湯武征伐。今有搆木鑽燧於夏后氏之世者，必爲鯀禹笑矣；有決瀆於殷周之世者，必爲湯武笑矣。然則今有美堯舜湯武禹之道於當今之世者，必爲新聖笑矣。是以聖人不期脩古，不法常可，論世之事，因爲之僃。宋人有耕者，田中有株，兔走觸株，折頸而死，因釋其耒而守株，冀復得兔，兔不可復得，而身爲宋國笑。今欲以先王之政，治當世之民，皆守株之類也。
古者丈夫不耕，草木之實足食也；婦人不織，禽獸之皮足衣也。不事力而養足，人民少而財有餘，故民不爭。是以厚賞不行，重罰不用，而民自治。今人有五子不爲多，子又有五子，大父未死而有二十五孫。是以人民眾而貨財寡，事力勞而供養薄，故民爭，雖倍賞累罰而不免於亂。
堯之王天下也，茅茨不翦，采椽不斲，糲粢之食，藜藿之羹，冬日麑裘，夏日葛衣，雖監門之服養，不虧於此矣。禹之王天下也，身執耒臿，以爲民先，股無胈，脛不生毛，雖臣虜之勞，不苦於此矣。以是言之，夫古之讓天子者，是去監門之養而離臣虜之勞也，古傳天下而不足多也。今之縣令，一日身死，子孫累世絜駕，故人重之。是以人之於讓也，輕辭古之天子、難去今之縣令者，薄厚之實異也。夫山居而谷汲者，膢臘而相遺以水；澤居苦水者，買庸而決竇。故饑歲之春，幼弟不饟；穰歲之秋，疏客必食。非疏骨肉、愛過客也，多少之心異也。是以古之易財，非仁也，財多也；今之爭奪，非鄙也，財寡也。輕辭天子，非高也，勢薄也；重爭土橐，非下也，權重也。故聖人議多少、論薄厚爲之政。故罰薄不爲慈，誅嚴不爲戾，稱俗而行也。故事因於世，而僃適於事。
古者文王處豐鎬之閒，地方百里，行仁義而懷西戎，遂王天下。徐偃王處漢東，地方五百里，行仁義割地而朝者三十有六國。荆文王恐其害己也，舉兵伐徐，遂滅之。故文王行仁義而王天下，偃王行仁義而喪其國，是仁義用於古而不用於今也。故曰：「世異則事異。」當舜之時，有苗不服，禹將伐之。舜曰：「不可。上德不厚而行武，非道也。」乃修敎三年，執干戚舞，有苗乃服。共工之戰，鐵銛短者及乎敵，鎧甲不堅者傷乎體，是干戚用於古不用於今也。故曰：「事異則僃變。」上古競於道德，中世逐於智謀，當今爭於氣力。齊將攻魯，魯使子貢說之。齊人曰：「子言非不辯也，吾所欲者土地也，非斯言所謂也。」遂舉兵伐魯，去門十里以爲界。故偃王仁義而徐亡，子貢辯智而魯削。以是言之，夫仁義辯智非所以持國也。去偃王之仁，息子貢之智，循徐魯之力，使敵萬乘，則齊荆之欲不得行於二國矣。
夫古今異俗，新故異僃，如欲以寬緩之政治急世之民，猶無轡策而御駻馬，此不知之患也。今儒墨皆稱先王兼愛天下，則視民如父母。何以明其然也？曰：「司寇行刑，君爲之不舉樂；聞死刑之報，君爲流涕。」此所舉先王也。夫以君臣爲如父子則必治，推是言之，是無亂父子也。人之情性莫先於父母，父母皆見愛而未必治也，君雖厚愛，奚遽不亂！今先王之愛民，不過父母之愛子，子未必不亂也，則民奚遽治哉！且夫以法行刑而君爲之流涕，此以效仁，非以爲治也。夫垂泣不欲刑者，仁也；然而不可不刑者，法也。先王勝其法不聽其泣，則仁之不可以爲治亦明矣。且民者固服於勢，寡能懷於義。仲尼，天下聖人也，修行明道以遊海内，海內說其仁、美其義，而爲服役者七十人。蓋貴仁者寡，能義者難也。故以天下之大，而爲服役者七十人，而仁義者一人。魯哀公，下主也，南面君國，境內之民莫敢不臣，民者固服於勢。勢誠易以服人，故仲尼反爲臣，而哀公顧爲君。仲尼非懷其義，服其勢也。故以義則仲尼不服於哀公，乘勢則哀公臣仲尼。今學者之說人主也，不乘必勝之勢，而務行仁義則可以王，是求人主之必及仲尼，而以世之凡民皆如列徒，此必不得之數也。
今有不才之子，父母怒之弗爲改，鄕人譙之弗爲動，師長敎之弗爲變。夫以父母之愛、鄉人之行、師長之智，三美加焉而終不動，其脛毛不改。州部之吏，操官兵、推公法而求索姦人，然後恐懼，變其節、易其行矣。故父母之愛不足以敎子，必待州部之嚴刑者，民固驕於愛、聽於威矣。故十仞之城，樓季弗能踰者，峭也；千仞之山，跛牂易牧者，夷也。故明王峭其法而嚴其刑也。布帛尋常，庸人不釋；鑠金百溢，盜跖不掇。不必害則不釋尋常，必害手則不掇百溢，故明主必其誅也。是以賞莫如厚而信，使民利之；罰莫如重而必，使民畏之；法莫如一而固，使民知之。故主施賞不遷，行誅無赦。譽輔其賞，毀隨其罰，則賢不肖俱盡其力矣。今則不然，其有功也爵之，而卑其士官也；以其耕作也賞之，而少其家業也；以其不收也外之，而高其輕世也；以其犯禁也罪之，而多其有勇也。毀譽賞罰之所加者相與悖繆也，故法禁壞而民愈亂。今兄弟被侵必攻者廉也，知友被辱隨仇者貞也。廉貞之行成，而君上之法犯矣。人主尊貞廉之行而忘犯禁之罪，故民程於勇而吏不能勝也。不事力而衣食則謂之能，不戰功而尊則謂之賢。賢能之行成，而兵弱、而地荒矣。人主說賢能之行，而忘兵弱地荒之禍，則私行立而公利滅矣。
儒以文亂法，俠以武犯禁，而人主兼禮之，此所以亂也。夫離法者罪，而諸先生以文學取；犯禁者誅，而羣俠以私劒養。故法之所非，君之所取；吏之所誅，上之所養也。法趣上下四相反也，而無所定，雖有十黃帝，不能治也。故行仁義者非所譽，譽之則害功；工文學者非所用，用之則亂法。楚之有直躬，其父竊羊而謁之吏。令尹曰：「殺之！」以爲直於君而曲於父，報而罪之。以是觀之，夫君之直臣，父之暴子也。魯人從君戰，三戰三北。仲尼問其故，對曰：「吾有老父，身死，莫之養也。」仲尼以爲孝，舉而上之。以是觀之，夫父之孝子，君之背臣也。故令尹誅而楚姦不上聞，仲尼賞而魯民易降北。上下之利若是其異也，而人主兼舉匹夫之行，而求致社稷之福，必不幾矣。古者蒼頡之作書也，自環者謂之私，背私謂之公。公私之相背也，乃蒼頡固以知之矣。今以爲同利者，不察之患也。然則爲匹夫計者，莫如脩行義而習文學。行義脩則見信，見信則受事；文學習則爲明師，爲明師則顯榮。此匹夫之美也。然則無功而受事，無爵而顯榮，有政如此，則國必亂、主必危矣。故不相容之事不兩立也：斬敵者受賞，而高慈惠之行；拔城者受爵祿，而信廉愛之說；堅甲厲兵以僃難，而美薦紳之飾；富國以農，距敵恃卒，而貴文學之士；廢敬上畏法之民，而養遊俠私劒之屬。舉行如此，治强不可得也。國平養儒俠，難至用介士，所利非所用，所用非所利。是故服事者簡其業，而游學者日眾，是世之所以亂也。
且世之所謂賢者，貞信之行也；所謂智者，微妙之言也。微妙之言，上智之所難知也。今爲眾人法，而以上智之所難知，則民無從識之矣。故糟糠不飽者不務梁肉，短褐不完者不待文繡。夫治世之事，急者不得，則緩者非所務也。今所治之政，民間之事，夫婦所明知者不用，而慕上知之論，則其於治反矣。故微妙之言，非民務也。若夫賢良貞信之行者，必將貴不欺之士；貴不欺之士者，亦無不欺之術也。布衣相與交，無富厚以相利，無威勢以相懼也，故求不欺之士。今人主處制人之勢，有一國之厚，重賞嚴誅得操其柄，以修明術之所燭，雖有田常、子罕之臣，不敢欺也，奚待於不欺之士！今貞信之士不盈於十，而境內之官以百數，必任貞信之士則人不足官，人不足官則治者寡而亂者眾矣。故明主之道，一法而不求智，固術而不慕信，故法不敗而羣官無姦詐矣。今人主之於言也，說其辯而不求其當焉；其用於行也，美其聲而不責其功焉，是以天下之眾，其談言者務爲辯而不周於用，故舉先王言仁義者盈廷，而政不免於亂；行身者競於爲高而不合於功，故智士退處巖穴，歸祿不受，而兵不免於弱。政不免於亂，此其故何也？民之所譽，上之所禮，亂國之術也。今境內之民皆言治，藏商管之法者家有之，而國愈貧，言耕者眾，執耒者寡也；境內皆言兵，藏孫吳之書者家有之，而兵愈弱，言戰者多，被甲者少也。故明主用其力不聽其言，賞其功必禁無用，故民盡死力以從其上。夫耕之用力也勞，而民爲之者，曰：「可得以富也。」戰之爲事也危，而民爲之者，曰：「可得以貴也。」今修文學，習言談，則無耕之勞而有富之實，無戰之危而有貴之尊，則人孰不爲也！是以百人事智而一人用力。事智者眾則法敗，用力者寡則國貧，此世之所以亂也。故明主之國，無書簡之文，以法爲敎；無先王之語，以吏爲師；無私劒之捍，以斬首爲勇。是境內之民，其言談者必軌於法，動作者歸之於功，爲勇者盡之於軍。是故無事則國富，有事則兵强，此之謂王資。旣畜王資而承敵國之舋，超五帝、侔三王者，必此法也。今則不然，士民縱恣於内，言談者爲勢於外，外内稱惡，以待强敵，不亦殆乎！故羣臣之言外事者，非有分於從衡之黨，則有仇讐之忠，而借力於國也。從者，合眾弱以攻一强也；而衡者，事一强以攻眾弱也，皆非所以持國也。今人臣之言衡者，皆曰：「不事大則遇敵受禍矣。」事大未必有實，則舉圖而委，效璽而請兵矣。獻圖則地削，效璽則名卑；地削則國削，名卑則政亂矣。事大爲衡，未見其利也，而亡地亂政矣。人臣之言從者，皆曰：「不救小而伐大則失天下，失天下則國危，國危而主卑。」救小未必有實，則起兵而敵大矣。救小未必能存，而交大未必不有疏，有疏則爲强國制矣。出兵則軍敗，退守則城拔。救小爲從未見其利，而亡地敗軍矣。是故事强則以外權士官於内，救小則以內重求利於外。國利未立，封土厚祿至矣；主上雖卑，人臣尊矣；國地雖削，私家富矣。事成則以權長重，事敗則以富退處。人主之聽說於其臣，事未成則爵祿已尊矣；事敗而弗誅，則游說之士孰不爲用矰繳之說而徼倖其後？故破國亡主以聽言談者之浮說，此其故何也？是人君不明乎公私之利，不察當否之言，而誅罰不必其後也。皆曰：「外事，大可以王，小可以安。」夫王者，能攻人者也，而安則不可攻也。强則能攻人者也，治則不可攻也。治强不可責於外，內政之有也。今不行法術於內而事智於外，則不至於治强矣。鄙諺曰：「長袖善舞，多錢善賈。」此言多資之易爲工也。故治强易爲謀，弱亂難爲計。故用於秦者十變而謀希失，用於燕者一變而計希得，非用於秦者必智、用於燕者必愚也，蓋治亂之資異也。故周去秦爲從，期年而舉；衛離魏爲衡，半嵗而亡。是周滅於從，衛亡於衡也。使周衛緩其從衡之計，而嚴其境內之治，明其法禁，必其賞罰，盡其地力以多其積，致其民死以堅其城守，天下得其地則其利少，攻其國則其傷大，萬乘之國莫敢自頓於堅城之下，而使强敵裁其弊也，此必不亡之術也。舍必不亡之術而道必滅之事，治國者之過也。智困於內而政亂於外，則亡不可振也。民之政計，皆就安利如𨐓危窮。今爲之攻戰，進則死於敵，退則死於誅，則危矣；棄私家之事而必汗馬之勞，家困而上弗論，則窮矣。窮危之所在也，民安得勿避？故事私門而完解舍，解舍完則遠戰，遠戰則安。行貨賂而襲當塗者則求得，求得則私安，私安則利之所在，安得勿就？是以公民少而私人眾矣。夫明王治國之政，使其商工游食之民少而名卑，以寡趣本務而趨末作。今世近習之請行則官爵可買，官爵可買則商工不卑也矣；姦財貨賈得用於市，則商人不少矣。聚歛倍農而致尊過耕戰之士，則耿介之士寡而高價之民多矣。是故亂國之俗，其學者，則稱先王之道以籍仁義，盛容服而飾辯說，以疑當世之法，而貳人主之心；其言古者，爲設詐稱，借於外力，以成其私，而遺社稷之利；其帶劒者，聚徒屬，立節操，以顯其名，而犯五官之禁；其患御者，積於私門，盡貨賂，而用重人之謁，退汗馬之勞；其商工之民，修治苦窳之器，聚弗靡之財，蓄積待時，而侔農夫之利。此五者，邦之蠹也。人主不除此五蠹之民，不養耿介之士，則海內雖有破亡之國、削滅之朝，亦勿怪矣。

顯學第五十
世之顯學，儒、墨也。儒之所至，孔丘也；墨之所至，墨翟也。自孔子之死也，有子張之儒，有子思之儒，有顔氏之儒，有孟氏之儒，有漆雕氏之儒，有仲良氏之儒，有孫氏之儒，有樂正氏之儒。自墨子之死也，有相里氏之墨，有相夫氏之墨，有鄧陵氏之墨。故孔、墨之後，儒分爲八，墨離爲三，取舍相反不同，而皆自謂真孔、墨。孔、墨不可復生，將誰使定世之學乎？孔子、墨子俱道堯、舜，而取舍不同，皆自謂真堯、舜。堯、舜不復生，將誰使定儒、墨之誠乎？殷、周七百餘歲，虞、夏二千餘歲，而不能定儒、墨之真；今乃欲審堯、舜之道於三千歲之前，意者其不可必乎！無參驗而必之者，愚也；弗能必而據之者，誣也。故明據先王，必定堯、舜者，非愚則誣也。愚誣之學，雜反之行，明主弗受也。
墨者之葬也，冬日冬服，夏日夏服，桐棺三寸，服喪三月，世主以爲儉而禮之。儒者破家而葬，服喪三年，大毁扶杖，世主以爲孝而禮之。夫是墨子之儉，將非孔子之侈也；是孔子之孝，將非墨子之戾也。今孝、戾、侈、儉俱在儒、墨，而上兼禮之。漆雕之議，不色撓，不目逃，行曲則違於臧獲，行直則怒於諸侯，世主以爲廉而禮之。宋榮子之議，設不鬬爭，取不随仇，不羞囹圄，見侮不辱，世主以爲寛而禮之。夫是漆雕之廉，將非宋榮之恕也；是宋榮之寛，將非漆雕之暴也。今寛、廉、恕、暴俱在二子，人主兼而禮之。自愚誣之學、雜反之辭爭，而人主俱聽之，故海内之士，言無定術，行無常議。夫冰炭不同器而久，寒暑不兼時而至，雜反之學不兩立而治。今兼聽雜學繆行同異之辭，安得無亂乎？聽行如此，其於治人又必然矣。
今世之學士語治者，多曰：「與貧窮地以實無資。」今夫與人相若也，無豐年旁入之利而獨以完給者，非力則儉也。與人相若也，無饑饉、疾疚、禍罪之殃獨以貧窮者，非侈則墯也。侈而墯者貧，而力而儉者富。今上徵斂於富人以布施於貧家，是奪力儉而與侈墯也，而欲索民之疾作而節用，不可得也。
今有人於此，義不入危城，不處軍旅，不以天下大利易其脛一毛，世主必從而禮之，貴其智而高其行，以爲輕物重生之士也。夫上所以陳良田大宅，設爵禄，所以易民死命也。今上尊貴輕物重生之士，而索民之出死而重殉上事，不可得也。藏書策，習談論，聚徒役，服文學而議說，世主必從而禮之，曰：「敬賢士，先王之道也。」夫吏之所稅，耕者也；而上之所養，學士也。耕者則重稅，學士則多賞，而索民之疾作而少言談，不可得也。立節參明，執操不侵，怨言過於耳，必随之以劒，世主必從而禮之，以爲自好之士。夫斬首之勞不賞，而家鬬之勇尊顯，而索民之疾戰距敵而無私鬬，不可得也。國平則養儒俠，難至則用介士。所養者非所用，所用者非所養，此所以亂也。且夫人主於聽學也，若是其言，宜布之官而用其身；若非其言，宜去其身而息其端。今以爲是也，而弗布於官；以爲非也，而不息其端。是而不用，非而不息，亂亡之道也。
澹臺子羽，君子之容也，仲尼幾而取之，與處久而行不稱其貌。宰予之辭，雅而文也，仲尼幾而取之，與處久而智不充其辯。故孔子曰：「以容取人乎，失之子羽；以言取人乎，失之宰予。」故以仲尼而智而有失實之聲。今之新辯濫乎宰予，而世主之聽眩乎仲尼，爲悦其言，因任其身，則焉得無失乎？是以魏任孟卯之辯，而有華下之患；趙任馬服之辯，而有長平之禍。此二者，任辯之失也。夫視鍛錫而察青黄，區冶不能以必劒；水擊鵠鴈，陸斷駒馬，則臧獲不疑鈍利。發齒吻形容，伯樂不能以必馬；授車就駕，而觀其末塗，則臧獲不疑駑良。觀容服，聽辭言，仲尼不能以必士；試之官職，課其功伐，則庸人不疑於愚智。故明主之吏，宰相必起於州部，猛將必發於卒伍。夫有功者必賞，則爵禄厚而愈勸；遷官襲級，則官職大而愈治。夫爵禄大而官職治，王之道也。
磐石千里，不可謂富；象人百萬，不可謂强。石非不大，數非不衆也，而不可謂富强者，磐不生粟，象人不可使距敵也。今商官技藝之士亦不墾而食，是地不墾，與磐石一貫也。儒俠毋軍勞，顯而榮者，則民不使，與象人同事也。夫知禍磐石象人，而不知禍商官儒俠爲不墾之地、不使之民，不知事類者也。
故敵國之君王雖說吾義，吾弗入貢而臣；關内之侯雖非吾行，吾必使執禽而朝。是故力多則人朝，力寡則朝於人，故明君務力。夫嚴家無悍虜，而慈母有敗子。吾以此知威勢之可以禁暴，而德厚之不足以止亂也。
夫聖人之治國，不恃人之爲吾善也，而用其不得爲非也。恃人之爲吾善也，境内不什數；用人不得爲非，一國可使齊。爲治者用衆而舍寡，故不務德而務法。夫必恃自直之箭，百世無矢；恃自圜之木，千世無輪矣。自直之箭，自圜之木，百世無有一，然而世皆乘車射禽者何也？隱栝之道用也。雖有不恃隱栝而有自直之箭、自圜之木，良工弗貴也。何則？乘者非一人，射者非一發也。不恃賞罰而恃自善之民，明主弗貴也。何則？國法不可失，而所治非一人也。故有術之君，不随適然之善，而行必然之道。
今或謂人曰「使子必智而壽」，則世必以爲狂。夫智，性也；壽，命也。性命者，非所學於人也，而以人之所不能爲說人，此世之所以謂之爲狂也。謂之不能然，則是諭也，夫諭性也。以仁義教人，是以智與壽說也，有度之主弗受也。故善毛嗇、西施之美，無益吾面；用脂澤粉黛，則倍其初。言先王之仁義，無益於治；明吾法度，必吾賞罰者，亦國之脂澤粉黛也。故明主急其助而緩其頌，故不道仁義。
今巫祝之祝人曰：「使若千秋萬歲。」千秋萬歲之聲括耳，而一日之壽無徵於人，此人所以簡巫祝也。今世儒者之說人主，不善今之所以爲治，而語已治之功；不審官法之事，不察姦邪之情，而皆道上古之傳譽、先王之成功。儒者飾辝曰：「聽吾言，則可以霸王。」此說者之巫祝，有度之主不受也。故明主舉實事，去無用，不道仁義者故，不聽學者之言。
今不知治者必曰：「得民之心。」欲得民之心而可以爲治，則是伊尹、管仲無所用也，將聽民而已矣。民智之不可用，猶嬰兒之心也。夫嬰兒不剔首則腹痛，不㨽痤則寖益。剔首、揊痤，必一人抱之，慈母治之，然猶啼呼不止，嬰兒子不知犯其所小苦、致其所大利也。今上急耕田墾草以厚民産也，而以上爲酷；脩刑重罰以爲禁邪也，而以上爲嚴；徵賦錢粟以實倉庫，且以救飢饉、備軍旅也，而以上爲貪；境内必知介而無私解，并力疾闘，所以禽虜也，而以上爲暴。此四者，所以治安也，而民不知悅也。夫求聖通之士者，爲民知之不足師用。昔禹決江濬河，而民聚瓦石；子産開畝樹桑，鄭人謗訾。禹利天下，子産存鄭人，皆以受謗，夫民智之不足用亦明矣。故舉士而求賢智，爲政而期適民，皆亂之端，未可與爲治也。

韓非子卷第二十
忠孝第五十一
天下皆以孝悌忠順之道爲是也，而莫知察孝悌忠順之道而審行之，是以天下亂。皆以堯舜之道爲是而法之，是以有弑君，有曲於父。堯、舜、湯、武或反君臣之義，亂後世之教者也。堯爲人君而君其臣，舜爲人臣而臣其君，湯、武爲人臣而弑其主、刑其尸，而天下譽之，此天下所以至今不治者也。夫所謂明君者，能畜其臣者也；所謂賢臣者，能明法辟、治官職以戴其君者也。今堯自以爲明而不能以畜舜，舜自以爲賢而不能以戴堯，湯、武自以爲義而弑其君長，此明君且常與而賢臣且常取也。故至今爲人子者有取其父之家，爲人臣者有取其君之國者矣。父而讓子，君而讓臣，此非所以定位一教之道也。臣之所聞曰：「臣事君，子事父，妻事夫。三者順則天下治，三者逆則天下亂，此天下之常道也。」明王賢臣而弗易也，則人主雖不肖，臣不敢侵也。今夫上賢任智無常，逆道也，而天下常以爲治。是故田氏奪吕氏於齊，戴氏奪子氏於宋。此皆賢且智也，豈愚且不肖乎？是廢常上賢則亂，舍法任智則危。故曰：上法而不上賢。
記曰：「舜見瞽瞍，其容造焉。孔子曰：『當是時也，危哉，天下岌岌！有道者，父固不得而子，君固不得而臣也。』」臣曰：孔子本未知孝悌忠順之道也。然則有道者，進不爲主臣，退不爲父子耶？父之所以欲有賢子者，家貧則富之，父苦則樂之；君之所以欲有賢臣者，國亂則治之，主卑則尊之。今有賢子而不爲父，則父之處家也苦；有賢臣而不爲君，則君之處位也危。然則父有賢子，君有賢臣，適足以爲害耳，豈得利焉哉？所謂忠臣，不危其君；孝子，不非其親。今舜以賢取君之國，而湯、武以義放弑其君，此皆以賢而危主者也，而天下賢之。古之烈士，進不臣君，退不爲家，是進則非其君，退則非其親者也。且夫進不臣君，退不爲家，亂世絶嗣之道也。是故賢堯、舜、湯、武而是烈士，天下之亂術也。瞽瞍爲舜父而舜放之，象爲舜弟而殺之。放父殺弟，不可謂仁；妻帝二女而取天下，不可謂義。仁義無有，不可謂明。《詩》云：「普天之下，莫非王土；率土之濵，莫非王臣。」信若《詩》之言也，是舜出則臣其君，入則臣其父，妾其母，妻其主女也。故烈士内不爲家，亂世絶嗣，而外矯於君，朽骨爛肉，施於土地，流於川谷，不避蹈水火。使天下從而效之，是天下徧死而願夭也。此皆釋世而不治是也。世之所爲烈士者，離衆獨行，取異於人，爲恬淡之學而理恍惚之言。臣以爲恬淡，無用之教也；恍惚，無法之言也。言出於無法，教出於無用者，天下謂之察。臣以爲人生必事君養親，事君養親不可以恬淡；治人必以言論忠信法術，言論忠信法術不可以恍惚。恍惚之言，恬淡之學，天下之惑術也。孝子之事父也，非競取父之家也；忠臣之事君也，非競取君之國也。夫爲人子而常譽他人之親曰「某子之親，夜寝早起，强力生財以養子孫臣妾」，是誹謗其親者也。爲人臣常譽先王之德厚而願之，是誹謗其君者也。非其親者知謂之不孝，而非其君者天下皆賢之，此所以亂也。故人臣毋稱堯、舜之賢，毋譽湯、武之伐，毋言烈士之高，盡力守法，專心於事主者爲忠臣。
古者黔首悗密惷愚，故可以虚名取也。今民儇詗智慧，欲自用，不聽上。上必且勸之以賞，然後可進；又且畏之以罰，然後不敢退。而世皆曰：「許由讓天下，賞不足以勸；盜跖犯刑赴難，罰不足以禁。」臣曰：「未有天下而無以天下爲者，許由是也；已有天下而無以天下爲者，堯、舜是也。毁廉求財，犯刑趨利，忘身之死者，盜跖是也。此二者，殆物也。治國用民之道也，不以此二者爲量。治也者，治常者也；道也者，道常者也。殆物妙言，治之害也。天下太上之士，不可以賞勸也；天下太下之士，不可以刑禁也。然爲太上士不設賞，爲太下士不設刑，則治國用民之道失矣。
故世人多不言國法而言從横。諸侯言從者曰「從成必霸」，而言横者曰「横成必王」。山東之言從横未嘗一日而止也，然而功名不成，霸主不立者，虚言非所以成治也。王者獨行謂之王，是以三王不務離合而正，五霸不待從横而察，治内以裁外而已矣。

人主第五十二
人主之所以身危國亡者，大臣太貴，左右太威也。所謂貴者，無法而擅行，操國柄而便私者也。所謂威者，擅權勢而輕重者也。此二者，不可不察也。夫馬之所以能任重引車致遠道者，以筋力也。萬乘之主、千乘之君所以制天下而征諸侯者，以其威勢也。威勢者，人主之筋力也。今大臣得威，左右擅勢，是人主失力；人主失力而能有國者，千無一人。虎豹之所以能勝人執百獸者，以其爪牙也；當使虎豹失其爪牙，則人必制之矣。今勢重者，人主之爪牙也；君人而失其爪牙，虎豹之類也。宋君失其爪牙於子罕，簡公失其爪牙於田常，而不蚤奪之，故身死國亡。今無術之主皆明知宋、簡之過也，而不悟其失，不察其事類者也。
且法術之士與當途之臣，不相容也。何以明之？主有術士，則大臣不得制斷，近習不敢賣重；大臣、左右權勢息，則人主之道明矣。今則不然，其當途之臣得勢擅事以環其私，左右近習朋黨比周以制䟽遠，則法術之士奚時得進用，人主奚時得論裁？故有術不必用，而勢不兩立，法術之士焉得無危？故君人者非能退大臣之議而背左右之訟，獨合乎道言也，則法術之士安能蒙死亡之危而進說乎？此世之所以不治也。明主者，推功而爵禄，稱能而官事，所舉者必有賢，所用者必有能，賢能之士進，則私門之請止矣。夫有功者受重禄，有能者處大官，則私劒之士安得無離於私勇而疾距敵，游宦之士焉得無撓於私門而務於清潔矣？此所以聚賢能之士而散私門之屬也。今近習者不必智，人主之於人也或有所知而聽之，入因與近習論其言，聽近習而不計其智，是與愚論智也。其當途者不必賢，人主之於人或有所賢而禮之，入因與當途者論其行，聽其言而不用賢，是與不肖論賢也。故智者決策於愚人，賢士程行於不肖，則賢智之士奚時得用，而人主之明塞矣。昔關龍逄說桀而傷其四肢，王子比干諫紂而剖其心，子胥忠直夫差而誅於屬鏤。此三子者，爲人臣非不忠，而說非不當也，然不免於死亡之患者，主不察賢智之言，而蔽於不肖之患也。今人主非肯用法術之士，聽愚不肖之臣，則賢智之士孰敢當三子之危而進其智能者乎？此世之所以亂也。

飭令第五十三
飭令則法不遷，法平則吏無姦。法已定矣，不以善言害法。任功則民少言，任善則民多言。行法曲斷，以五里斷者王，以九里斷者强，宿治者削。
以刑治，以賞戰，厚禄以用術。行都之過，則都無姦市。物多末衆，農㢮姦勝，則國必削。民有餘食，使以粟出爵，必以其力，則農不怠。三寸之管毋當，不可滿也。授官爵、出利禄不以功，是無當也。國以功授官與爵，此謂以成智謀，以威勇戰，其國無敵。國以功授官與爵，則治者省，言有塞，此謂以治去治，以言去言，以功與爵者也。故國多力，而天下莫之能侵也。兵出必取，取必能有之，案兵不攻必富。朝廷之事，小者不毁，效功取官爵，廷雖有辟言，不得以相干也，是謂以數治。以力攻者，出一取十；以言攻者，出十喪百。國好力，此謂以難攻；國好言，此謂以易攻。
重刑少賞，上愛民，民死賞；多賞輕刑，上不愛民，民不死賞。利出一空者，其國無敵；利出二空者，其兵半用；利出十空者，民不守。重刑明民，大制使人，則上利。行刑，重其輕者，輕者不至，重者不來，此謂以刑去刑。罪重而刑輕，刑輕則事生，此謂以刑致刑，其國必削。

心度第五十四
聖人之治民，度於本，不從其欲，期於利民而已。故其與之刑，非所以惡民，愛之本也。刑勝而民静，賞繁而姦生。故治民者，刑勝，治之首也；賞繁，亂之本也。夫民之性，喜其亂而不親其法。故明主之治國也，明賞則民勸功，嚴刑則民親法；勸功則公事不犯，親法則姦無所萌。故治民者禁姦於未萌，而用兵者服戰於民心。禁先其本者治，兵戰其心者勝。聖人之治民也，先治者强，先戰者勝。夫國事務先而一民心，專舉公而私不從，賞告而姦不生，明法而治不煩。能用四者强，不能用四者弱。夫國之所以强者，政也；主之所以尊者，權也。故明君有權有政，亂君亦有權有政，積而不同，其所以立異也。故明君操權而上重，一政而國治。故法者，王之本也；刑者，愛之自也。
夫民之性，惡勞而樂佚。佚則荒，荒則不治，不治則亂，而賞刑不行於天下者必塞。故欲舉大功而難致其力者，大功不可幾而舉也；欲治其法而難變其故者，民亂不可幾而治也。故治民無常，唯治爲治。法與時轉則治，治與世宜則有功。故民樸而禁之以名則治，世知維之以刑則從。時移而治不易者亂，能衆而禁不變者削。故聖人之治民也，法與時移而禁與能變。
能越力於地者富，能起力於敵者強，強不塞者王。故王道在所開，在所塞，塞其姦者必王。故王術不恃外之不亂也，恃其不可亂也。恃外不亂而治立者削，恃其不可亂而行法者興。故賢君之治國也，適於不亂之術。貴爵則上重，故賞功爵任而邪無所關。好力者其爵貴，爵貴則上尊，上尊則必王。國不事力而恃私學者其爵賤，爵賤則上卑，上卑者必削。故立國用民之道也，能閉外塞私而上自恃者，王可致也。

制分第五十五
夫凡國博君尊者，未嘗非法重而可以至乎令行禁止於天下者也。是以君人者分爵制禄，則法必嚴以重之。夫國治則民安，事亂則邦危。法重者得人情，禁輕者失事實。且夫死力者，民之所有者也，情莫不出其死力以致其所欲；而好惡者，上之所制也，民者好利禄而惡刑罰。上掌好惡以御民力，事實不宜失矣，然而禁輕事失者，刑賞失也。其治民不秉法爲善也，如是，則是無法也。
故治亂之理，宜務分刑賞爲急。治國者莫不有法，然而有存有亡；亡者，其制刑賞不分也。治國者，其刑賞莫不有分：有持異以爲分，不可謂分；至於察君之分，獨分也。是以其民重法而畏禁，願毋抵罪而不敢胥賞。故曰：不待刑賞而民從事矣。
是故夫至治之國，善以止姦爲務。是何也？其法通乎人情，關乎治理也。然則去微姦之道奈何？其務令之相規其情者也。則使相闚奈何？曰：蓋理相坐而已。禁尚有連於己者，理不得不相闚，惟恐不得免。有姦心者不令得忘，闚者多也。如此，則慎己而闚彼，發姦之密。告過者免罪受賞，失姦者必誅連刑。如此，則姦類發矣。姦不容細，私告任坐使然也。
夫治法之至明者，任數不任人。是以有術之國，不用譽則毋適，境内必治，任數也。亡國使兵公行乎其地，而弗能圉禁者，任人而無數也。自攻者人也，攻人者數也，故有術之國去言而任法。
凡畸功之循約者難知，過刑之於言者難見也，是以刑賞惑乎貳。所謂循約難知者，姦功也；臣過之難見者，失根也。循理不見虚功，度情詭乎姦根，則二者安得無兩失也？是以虚士立名於内，而談者爲畧於外，故愚、怯、勇、慧相連而以虚道屬俗而容乎世。故其法不用，而刑罰不加乎僇人。如此，則刑賞安得不容其二？實故有所至，而理失其量，量之失，非法使然也，法定而任慧也。釋法而任慧者，則受事者安得其務？務不與事相得，則法安得無失，而刑安得無煩？是以賞罰擾亂，邦道差誤，刑賞之不分白也。

賔　濵　闘　断　㪯　斉　往　争　爼