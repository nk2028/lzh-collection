卷一　起丙寅至戊辰
古詩二十首
人日住在天，但知住在地。天者積氣成，離地便是氣。氣在斯天在，豈有高下異。蒼蒼非正色，仰望謂天際。試乘高視下，亦復濛濛翠。乃知地與天，相隔不寸計。人生足以上，卽天所涵被。譬如魚在水，何處非水味。世惟視天遠，所以肆無忌。

其二
五色石補天，幻語滋世惑。豈知語非幻，理可推而得。五金在石中，䆳古人莫識。女媧辨物性，煉之以火德。其色恰有五，靑黃赤白黑。制器旣必需，生財亦不測。用濟天缺陷，功在彌縫隙。是謂石補天，非天有破裂。

其三
先聖治天下，因俗制典禮。其有未盡善，原弗禁改毁。卽如祭用尸，雖云求諸似。祖父拜兒孫，究未協於理。井田各百畝，養民意本美。安能禁人間，一父只一子。俗儒識拘墟，硜硜守故紙。或言古制非，攻者輒蠭起。豈知窮變通，聖人固云爾。是古而非今，一步不可履。爲語魯兩生，勿膠成見鄙。

其四
仙者長不死，元會爲冬春。安期羨門輩，宜其至今存。何以五代來，但聞呂洞賔。從前度世者，無復示現因。豈非佺喬流，世遠亦就湮。多活數百年，終歸墮劫塵。惟有古賢傑，身去畱其神。或文采映發，或英烈炳麟。照耀人耳目，千載猶鮮新。與天地同朽，此乃眞仙人。

其五
陋巷有一士，每夕露禱天。天神憫其誠，來問所欲言。士也叩頭語，所願殊戔戔。不求拾靑紫，不求擁金錢。但期衣食足，了無塵事牽。朝則茅簷曝，夕則布被眠。泛舟水之涯，倚杖山之巓。天神忽大笑，此樂惟眞仙。靑紫或可覬，金錢亦可權。獨餘淸閒福，上界所最慳。世果有此樂，吾亦來世間。

其六
謂性有可移，橘過淮則枳。謂性有不變，鷹縛縧亦喜。聖言性相近，其說渾渾爾。孟氏救世深，特標性善旨。眼白識王敦，面靑識盧杞。一見定其人，終身弗改徙。藉非有性惡，何以驗若此。後儒强爲詮，分别氣與理。旣名之曰性，理早落氣裏。舍氣而言理，又一重障矣。

其七
范蠡旣覇越，一舸笠澤中。手挾西施去，同泛烟濛濛。人謂謀身智，吾謂謀國忠。惟恐浣紗人，又入越王宮。荒醼再釀亂，覆轍蹈甬東。所以絶禍水，脂粉一掃空。賢士旣致君，更慮鮮克終。徒以遠害論，猶未測其衷。

其八
衰世尙名義，作事多矯激。郭巨貧養母，懼兒分母食。何妨委路㫄，而必活埋亟。伯道避賊奔，棄子存兄息。何妨聽其走，或死或逃匿。而乃縛之樹，必使戕於賊。事太不近情，先絶秉彝德。穫金豈冥報，乏嗣實陰殛。君子依乎中，孝友有定則。

其九
武侯事先主，身任帷幄籌。草草隆中對，後來語皆酬。如何一着棋，忘却援荆州。有明于忠肅，再造功誠優。景泰七八年，軍國皆其謀。如何易太子，不聞諫疏畱。千古兩偉人，駿烈無與侔。千古兩疑竇，未免滋瑕尤。當時或有故，事往難推求。九原不可作，望古長悠悠。

其十
長綂樂志論，潘岳閒居賦。抗懷托高尙，千載令人慕。吾觀仲公理，州郡辟不赴。及舉尙書郞，胡不聞誓墓。遂叅曹瞞軍，入幕腹心布。濯水追凉風，此樂竟弗顧。安仁本輕躁，勢利趨若騖。板輿奉母遊，矯語甘淡素。望塵拜賈謐，抑何工謟附。乾没不知足，翻貽老親懼。乃知曠達言，大抵十九寓。一朝見可欲，鮮不失故步。徒以言取人，動爲古人誤。

其十一
六朝前祠廟，多祀城陽王。蔣侯加帝稱，享之如明堂。其次項羽神，卞山赫烝甞。後來時代改，氣燄皆消亡。乃有關壯繆，威靈久始彰。雕繢崇像設，面赤長髯蒼。婦孺盡膜拜，血食徧八荒。惟公秉忠義，固與日月光。然古烈丈夫，屈指難具詳。彼皆就湮没，此獨垂無疆。鬼神亦聽運，何况人行藏。

其十二
有唐裴行儉，論士先器識。謂四傑雖才，浮薄宜擯抑。乃其所賞㧞，亦未見英特。薦一蘇摸稜，庸庸但伴食。而所擯抑中，駱丞起吏職。草檄斥武曌，發憤佐討賊。舉事雖不成，慷慨見骨力。糜身赴忠義，此豈浮薄列。是知鍳早謬，目已迷白黑。不辨品邪正，但卜遇通塞。斯亦肉眼耳，眞士何由得。

其十三
嚴光與李泌，皆共帝王卧。一則去不返，一則起相佐。若論高蹈風，子陵固不挫。豈知衣白人，相業亦甚播。近䕶太子危，遠紓吐蕃禍。鑿鑿副名實，力有囘天大。使皆托鴻冥，國家事誰作。公獨爲其難，豈厭辟穀餓。囘首披裘翁，蒼山但晏坐。區區一釣竿，寧勝芋半个。

其十四
梅花最高格，羣仰絶世姿。離騷擷衆芳，無一語及之。西蜀多海棠，艷色天下竒。堪笑浣花老，亦弗畱一詩。乃知卓犖人，胸次故不羈。吟咏出興會，萬物供驅馳。興會偶不屬，目固弗見睂。豈比雕繪家，掇拾靡有遺。

其十五
元勲郭崇韜，自詭汾陽後。西征拜其墓，涕泣奠巵酒。方托華胄榮，旁觀早掩口。樞使狄漢臣，起家弓箭手。或贈梁公像，卻之弗敢有。吾豈名卿孫，面湼猶未朽。兩人皆不學，人品於焉剖。謙退彌覺高，攀附益增醜。此處關才識，識陋事必苟。所以平蜀師，元戎䘮厥首。武襄終自全，弭釁角生狗。

其十六
歐九不讀書，乃修唐表志。子京澁於文，偏任作傳記。巨手如二公，猶嫌易位置。何况羣材紛，各欲及鋒試。及其應世用，動輒違所肄。鳬頭續鵠頸，牛鼻穿馬轡。用必當其才，古來無此事。

其十七
伯時擅丹靑，神到秋毫顚。宣和愛遺筆，幅値數百千。甚或持獻者，布衣輙得官。使其作畵時，矜重索價懸。豈特韈材聚，輦金當如山。龍眠乃長嘯，供養資雲烟。惟得數君子，詩文十餘篇。由來藝事妙，正以人品傳。設令有市心，畵已不値錢。

其十八
古來作史記，一家私著錄。但求文之工，好逞臆見獨。是非或多謬，往往得禍酷。邱明以瞽廢，馬遷以腐辱。班椽繫絏縲，中郞困牢獄。陳壽旣被放，蔚宗亦就戮。魏收剖及屍，崔浩誅及族。由其獲報顯，可知用筆曲。後來屬官書，編纂自朝局。成之非一手，屬之有衆目。記載較可憑，畧少寃鬼哭。是以撰述家，多保名位祿。卻嫌文又劣，難繼古人躅。金元太缺畧，宋又太繁複。

其十九
文人逞才氣，往往好論兵。及乎事權屬，鮮見成功名。古來稱儒將，惟有一孔明。寥寥千載後，庶幾王文成。此外白面徒，漫詡韜畧精。河橋二十萬，惜哉陸士衡。深源令僕才，身名䘮北征。房琯陳濤斜，車戰旋摧崩。忠如張魏國，五路敗富平。由來非所習，奴織婢學耕。如何紙上談，輙欲見施行。君看雲臺上，何曾有書生。

其二十
世傳房次律，前身永禪師。樂全未了經，再生寫成之。其說主輪廻，其理或不欺。人乗生氣生，氣散則滅澌。旣散豈復聚，還又爲生機。譬如花落後，明年開故枝。寧必舊花魂，來作新花姿。佛家論往生，冥報昭若蓍。可以寓懲勸，世敎固有資。細推陰陽故，幽渺終可疑。所以季路問，聖亦言不知。

東坡洗硯池歌
吾郡顧塘橋蔣氏宅有石池一，形似槽，長三尺許，深半之，相傳爲東坡洗硯池。按公生平居常者再，元豐八年春被命許歸陽羨，遂居常州，未幾赴登州任，其所居今不可攷。建中靖國元年自嶺外歸，五月至眞州，病暴下，復止於常。據方嶽《深雪偶談》述，公是時先卜居陽羨，已用五百緡買宅矣，夜與邵民瞻步月，聞老嫗哭聲，詢知以將徙宅故，卽公所買宅也，遂焚券，不索其値。至毘陵，借顧塘橋孫氏宅寓焉，是歲七月卽殁於寓所。然則顧塘橋宅乃公晚歲所居，此池亦卽養疾一二月中所用也。今蔣氏宅相傳卽當日孫氏故址，池幸無恙。名賢遺跡，良可寳也，爰作歌記之。
是誰斵取銅官石，節角四周腹深尺。傳是東坡洗硯池，一斛淸泉浸寒碧。公昔投老居常州，顧塘橋僦孫氏樓。翩然乗雲倏仙去，手澤惟此一器畱。讀公集，硯可數：御黼硯，王齊愈；龍尾硯，孔毅甫；丹石硯，唐林父；更有石鐘鏗，銅雀古。窪或形似瓢，欹或狀如斧。是皆公所銘，而公非硯主，諒未洗向池中墨花舞。公之硯，鳳咮工。許硯乞從孫莘老，洮硯貽自黃涪翁。沙湖所獲文有呂，定國所贈字作風。以及紗縠行中掘地得，魚膚淺碧非人功。類皆聲銅色寒鐵，不比靑州石末兼絲紅。未知何者擕向此池洗，至今硯去池已空。我思當日瓊海歸來托無地，途次眞州已下痢。賃廡聊復養衰疾，豈復能作文字戲。得非嶺外日，久苦筆墨焦。取煤幾致茅屋燼，握管直似驢蹬摇。一朝北還復得諸葛散卓毫，常和劒脊膠，不覺見獵心喜技癢不可搔。想當臨池手自滌殘墨，解衣磅礴氣尙豪。光浮金星銀星燦，波映鵒眼鸚眼嬌。餘瀋繽紛灑作雨，疑有潛虬下噴黑浪高。噫嘻乎！身行萬里半天下，晚就吾鄕來羽化，遺此石池湛不瀉。似與此邦之人獨結翰墨緣，風雅千年相枕藉。雖輸定州雪浪質，已過壺中九華價。莫同岐陽石鼓作柱礎，好共吳興碑亭覆深厦。

梅花詩
芳信誰吹暖律微，一枝開獨破寒威。香生紙帳春何處，人住山齋雪正飛。生面素娥淸八畵，前身高士白爲衣。東風動我廵簷興，起踏空庭趁曉霏。

其二
冰霜滿野怯憑欄，忽露陽和一點看。似有力能囘造化，未妨身本出寒酸。不知驛使將誰寄，尙笑騷人未及餐。莫以早開嗤躁進，要他領袖百花端。

其三
生是牟尼不染身，亭亭獨秀了無塵。好同姑射稱仙子，曾到羅浮化美人。瘦影當窗高在格，素粧臨水淡傳神。笑他何物林逋老，唐突西施要結親。

其四
世眼空懸色界邊，誰知冷蘂别成妍。衆芳皆後眞香祖，同調無多只水仙。踏凍來尋芒屨滑，忍寒相對繡帘搴。着花老樹嫣然處，箇是人間枯木禪。

其五
江南江北枉相思，何處探春見一枝。古寺月明僧定夜，空林雪滿鶴歸時。尙愁琢句人難寫，可惜尋芳蝶未知。近被俗流爭托附，又嫌無地寄幽姿。

其六
漫誇柳雪與棃雲，比較孤芳品已分。一到歲寒誰伴我，每逢月落便思君。丹靑手筆難描影，鐵石心腸許作文。剩欲訂爲交耐久，江城笛好數相聞。

舟夜
扁舟夜泛滆湖東，一片淸秋月滿空。映水橋圓雙破鏡，側風帆抝半開弓。鴈更欲喚蒹葭白，蟹信將催䆉稏紅。貪聽吳歌忘坐久，滿身衣濕露濛濛。

杭丈應龍先君子執友也以余久廢舉業令兩郞君杏川白峯邀爲文會詩以誌感
疎狂久作子光喑，砥鏃慚叨古誼深。東郭履甘貧士跡，西華帔累故交心。繅絲新課同功繭，操縵重調舊譜琴。便合窮經風幔底，敢同漢上但題襟。

與杏川白峯廷宣震峯踏春醉歌
東風吹來軟於綿，黃鶯喚人不得眠。相邀勝侶踏靑去，平蕪彌望春如烟。化工何許萬針線，一夜繡徧枯山川。是時夭桃蘂方綻，欲放未放含紅嫣。枝間已有嫩蝴蝶，與我衫袖同翩翩。人生難得少年暇，暇矣又少良朋聯。今朝得閒又得友，况遇風日淸而妍。此是天私我輩樂，忍能局促守一編。典衣沽酒藉草飲，高歌金石聲淵淵。狂名一日里中徧，措大必帶三分顚。歸來書窗月已出，相顧而笑稱散仙。采石錦袍黃樓笛，此樂動論數百年。

江陰登君山作
春申遺跡渺難攀，覽古蒼茫上碧孱。小邑萬人爭館宇（時學使按臨，多士雲集），近游百里得江山。市喧魚蟹乘潮上，風急帆檣掣浪還。欲擬洞庭湘瑟句，數峯靑入暮雲閒。

題閻典史祠
傳芭伐鼔刲羊豕，前代孤臣今代祀。不讐枯骨國法寛，不忘忠魂民意美。是時王師下金陵，大江以南望風迎。小朝廷已被俘去，爲誰保此彈丸城。國亡援絶獨拒守，作計雖謬心則貞。姓名已入㸃鬼簿，滿城皆鬼作鬼兵。以鬼易人一當一，人則怕死鬼怕生。梯衝環攻百道禦，積屍高與雉堞平。縛芻爲人夜取箭，縋絙出卒霧斫營。軍久絶糧鼷鼠掘，士不解甲蟣蝨生。相持八十有一日，一日中有千輸贏。君山礟聲沸江水，鐵騎平明滿街市。短兵巷戰血尺深，袒臂一呼仆者起。力盡俱甘駢首戮，至今白骨塡荆杞。嗚呼！明季雖多殉節臣，乙酉之變殊少人。將帥降旛蚤竪壘，公卿欵表先趨塵。高門王謝獻城亟，盛名巢由拜路頻。何哉節烈竒男子，乃出區區一典史。

紅梅
等是冰霜骨，偏看着色殊。高人多倚醉，仙女亦施朱。伴鶴迷丹頂，先蘭試絳趺。夭桃休便附，終遜一分臞。

題史翼宸明經天尺軒
翠柏深垂似柳絲，書堂籤軸許吟披。虚慚高士南州榻，豈有才人北郭詩。翦韭春盤三雅酒，挑鐙夜雨一枰棋。他年細數鴻泥跡，應最難忘是此時。

呈家謹凡敎授
臞骨長身一鶴如，典型猶見古風餘。兩齋弟子胡安定，三策賢良董仲舒（先生曾上萬言書）。欵戸屨聲人問字，隔簾經義婢傳書。師資幸得依宗老，請業何辭月滿除。

步邨落偶成
六枳編新籬，一亭臨古渡。但聞桂花香，不見桂花樹。

靑山莊歌
毘陵城北皆平地，何許林巒叠層翠。路人說是靑山莊，門帖新題官賣字。我來出郭偶經行，欵戸曾無主出迎。繡闥雕甍空尙在，殘山剰水不勝情。頭白園丁老扶病，爲余縷述資談柄。園是前朝貴介爲，依稀記得延陵姓。後屬安昌相國孫，廿年行樂尤繁盛。相國勲名在廟廊，淸貧未有午橋莊。令孫繼起爲方伯，分陜曾栽召伯棠。罷官歸徙常州住，百畝林扄供散步。入門便陋舊規橅，大笑前人太寒素。已編錢埒買堂成，拚倒金籯將地布。不覺松杉也改觀，何曾臺榭還如故。繚垣甃異枳編籬，砥室築臨花夾路。十馬馳毬闢作塲，百牛拖石排依樹。粉本溪山似幛懸，壁衣籓溷皆紗護。一重一掩景廻環，某水某邱途錯互。倚杖疑探栗里幽，汎舟訝入桃源誤。勝賞經年興不殘，四時花鳥暢游觀。淸音警露鳴仙鶴，浩態嬌春豔牡丹。西府海棠移釦砌，上林盧橘植雕闌。跳波魚婢能知樂，挂檻鸚哥解勸餐。園林成後敎歌舞，子弟兩班工按譜。法曲猶傳菊部箏，新腔催打花奴鼓。反腰貼地骨玲瓏，擎掌迎風身媚嫵。阿誰棋墅伴壺觴，綈几羅㡡樂未央。幸舍賔朋珠履貴，便房姬妾翠鈿香。傾城妓入籠鵞館，要路官登射鴨堂。熱客倚冰終日計，乞兒向火一羣忙。主人自顧矜豪放，揮霍不將錢簏障。博局籌償舊帑錢，纒頭錦出新花様。茶經蟹眼淬棋槍，食品猩脣調醢醬。蠟淚成堆更爇膏，酒瓶卧壁仍傾釀。笙歌酣倚賞花亭，鐙火醉歸邀月舫。自製當筵上壽詞，靑山與我長無恙。豈知巵漏比泉流，猗頓潛懷折閲憂。已失又思求塞馬，未蹊輒欲奪田牛。豪名本足招人妒，禍事眞成與鬼謀。張樂正期投轄飮，叩門忽報檻車收。塡尸圜土悲黃犬，囘首歡塲付爽鳩。春夢一塲那可再，祗今惟有靑山在。靑山也要屬他人，官價三千聽人貸。猶憶倉皇對簿趨，難憑複壁寄錙銖。委地圖籤爭剔玉，隨身衣履敢留珠。翻敎百口求舂賃，那有千金賄獄輸。籍到平泉花木簿，林霏亦似淚糢糊。平生枉使錢如水，此日人情薄於紙。有誰廣柳路旁迎，并少綠珠樓下死。老僕如今也入官，仍充園戸守荒寒。飢窮全仗遊園客，給一文錢一度看。往日監門粱肉厭，近時失路斗升難。我聞此語心棖觸，信有興衰如轉轂。重向林巒曲折尋，繁華彷彿畱人目。垂楊影裏釣堪垂，秋樹根邊書可讀。愛山我乏買山資，有山渠少看山福。空餘别廟祀花神，自塑泥身占巖谷。畵寢香消落燕泥，空堂氣冷飛蝙蝠。平津廐庫古曾悲，華屋山邱今莫哭。梓澤風流昔未經，踏春偶到訪池亭。無端一段園丁話，說到傷心不忍聽。日暮歸途囘望處，夕陽猶照晚山靑。

戲贈性海上人
小茅庵底酌香醪，詞客詩僧兩老饕。偏袒右肩獅獨吼，堅持左手蟹雙螯。參寥戒爲狂來破，蘇晉禪須醉後逃。灌頂醍醐原佛諦，未妨世眼笑酕醄。

十不全歌
世間萬事無不有，奇形乃見支離叟。眼無縫，頤有紐；胸怒蛙，頸癭狗；足一腿，手半肘：倮然一身叢百醜。市頭坐乞錢，人呼十不全。天生是使獨，彼亦不知所以然。我讀山海經，人生初本無定形。或蛇身牛首，或三臂獨肱。臍爲口無舌，乳爲目無睛。天公見之不好看，逐件端相細改換。譬如塑佛欲成滿月面，鼻大減幾分，口小拓幾線。自從鑄就人樣子，化工能事始畢矣。聽他夫妻父子依様畫葫蘆，大槪不出範圍裏。何哉爾獨缺不完，縮長凸短雙必單。得非女媧摶土未定稿，千年抛落荒山道。爾托生時不暇擇，負之出胎太草草。獨眼龍，稱豪英；豁鼻馬，爲公卿。瞎兒一淚亦大貴，鑿齒半人且得名。爾則手不能持，足不能行。同在覆載內，天桎地梏過此生。噫嚱乎！謂出自天意，生之胡令痼疾廢；謂是惡所招，受形時豈卽召戾。將無輪囘果報信有之，今生苦是前生致。不覺對之爲悲涕，願天生好人，願人行好事。

苦雨
事有不如意，韶華夢裏過。一春晴日少，三月落花多。空擬乗吳榜，誰能挽魯戈。遥山亦含悶，煙際蹙修蛾。

新霽同杏川諸人散步
積雨江村綠漸稠，喜逢霽景豁吟眸。春留紅藥拖殘尾，雲放靑山出一頭。聲在樹間禽姓杜，香尋花底蝶爲周。邨翁莫笑貪兒戲，我是人間馬少游。

五牧鎭爲宋將尹玉戰死處
五牧塘邊路，經過弔夕陽。一軍忠義鬼，兩岸戰爭塲。地尙多遺鏃，祠今有奠觴。當年運河水，想見血如湯。

題黃丈季游梅花小照
雪作寒交月作鄰，水邊疎影本前身。始知畫手傳神好，只寫梅花不寫人。

遊陽山清水洞
獨山㧞地起，邱壑頗幽偏。骨立通身石，腰藏一眼泉。離家無十里，結屋有三椽。五岳兹遊始，題詩紀歲年。

其二
僧寮留一宿，萬象泬寥中。夜色高樓月，秋聲落木風。身臨白雲逈，心與碧天空。安得辭塵鞅，來營一畝宮。

陽湖晚歸
布帆輕漾晚風微，囘首陽山正落暉。鷺點碧天飛白字，樹披紅葉賜緋衣。詩情澄水空無滓，心事閒雲澹不飛。最喜漁歌聲欸乃，扣舷一路送人歸。

黄天蕩懷古
打岸狂濤捲白銀，似聞桴鼓震江津。歸師獨遏當强宼，兵氣能揚到婦人。有火誰敎戎箭射，無風何意海舟淪。建炎第一功終屬，太息西湖竟角巾。

航海先傳警蹕趨，孤臣猶自矢捐軀。小朝氣象偏安局，半壁江山百戰圖。龍廟尙傳舟似馬，鸛河終恨幕啼烏。章安不作崖山覆，容易諸公赤手扶。

題明太祖陵
鍾山陵寢鬰嵯峨，四海當年一奮戈。宋祖應慚燕地少，漢高猶覺泗亭多。金鳬氣冷消凉雨，石馬年深卧綠莎。何代不畱興廢慨，英風要自耿難磨。

戡亂兼能致治平，規模宏遠照寰瀛。身從乞食艱俱試，目不知書學自成。養士末流猶氣節，親儒初運已文明。始知三百年天下，盡是開天一手擎。

定鼎金陵控制遥，宅中方軌集輪鑣。千秋形勝從三國，一様江山陋六朝。燕啄皇孫傳豈誤（謂靖難師），狗烹諸將亂終消。運移恰稱懷宗烈，多事孱王此續貂。

聖代深仁到九幽，玉魚金盌䕶林邱。有人周陛班三恪，無恙唐陵土一抔。猶見丹靑藏寢廟（明祖御容尚在廟中），豈聞樵牧及松楸。居民共說春秋節，每見祠官祀典修。

太平寺修塔歌
太平古寺擅名蹟，貫河淸濟昔所稱（舊有郡人徐友畵淸濟貫河，一筆縈繞數十丈，傳爲名蹟）。年深窣堵賸半截，秃鬝頂似頭陀僧。是何住持起太息，修復弗顧力弗勝。手書齋疏榜衢市，募布地金恐不譍。初以福利聳人聽，謂文筆峯宜崚嶒。旋設木關釘足坐，欲使觀者悲憫增。慘同割肉飼飛鳥，創甚鈎體然明燈。未幾錢帛果泉涌，庀材筮日工作興。百艘運甓塞廣路，千夫輦木拖長縆。圬人梓人畢趨役，邪許聲應鼛鼔䥢。屹然遂見刹竿矗，擎天柱地高於陵。丹碧晃耀欲怖鴿，墁堊潔滑難㸃蠅。雲浮杗棟漏寶網，風語鐸鈴搖金繩。欄楯鉤連梯詰曲，拾級可以階而升。羊角盤旋一千尺，螺殻宛轉六七層。落成鐘魚集海會，經聲佛號香霧騰。遊人屐齒日幾折，我亦賈勇試一登。百里川原景緯繣，滿城煙火氣鬰蒸。靈峯飛來平地卓，化城現出當空凌。喟然深歎營造績，豈佛力大實式憑。禪家妙諦在虛寂，一切色相不滯凝。七寶莊嚴喻言耳，空花無果泡豈冰。徒以土木作佛事，毋乃已入最下乘。吾特取其䕶法意，浮圖合尖獨力膺。龜毛兎角苦結構，紙皮筆骨堅擔承。嗚呼！佛門中人有如此，儒門轉覺無人能。

題顧氏水榭
方塘十畝好漣漪，聊作先生洗硯池。墻外帆飛雲片片，簾前柳織雨絲絲。竹須問主看非易，魚不畱賓樂可知。差喜地幽堪結夏，摩挲便腹日哦詩。

一飯
何許憐才意，靑裙摘露葵。飱如分瀨女，食豈乞歌姬。跡敢疑求牡，情逾烹伏雌。賤貧身易感，一飯報何時。

遊惠山
曉緣梁溪行，波滑一枝櫓。忽聞溪流聲，知是夜來雨。舍舟入林麓，霽色澹天宇。空翠霏濛濛，孤煙起縷縷。葉落風自掃，山缺雲或補。言尋漪瀾堂，寒碧見太古。却訝尺許深，汲綆萬人取。始信一眼泉，中涵滿腹乳。臨流澄水觀，睂髮朗可數。翻嫌塵網身，到此成傖楚。日斜歸路促，勝遊歎莽魯。囘首蒼山巓，新月上高樹。

秦園
看竹何須主，林扃曲折通。人行山翠裏，秋在水聲中。邱壑因天巧，松杉有古風。我無書可賣，敢問爾家東。

冬夜布被爲偷兒所竊歌
歲事逼人暮不歸，荒邨燈火猶鳴機。到家欲睡忽失被，偷兒已去月在幃。起看書簏亦狼籍，破硯未碎紙亂飛。此中那得有長物，知汝應笑所願違。可憐布衾冷於鐵，補綻已似百衲衣。明朝還擬入質庫，不敢禦寒聊救飢。忽經胠篋捲而去，晨炊何以供親闈。黃虀半瓶幸無恙，手自藏護謹掩扉。夜闌無人三歎息，不謂黔婁尙遭竊。恃陋不備吾誠疎，擇肥不暇汝亦亟。忍寒翻自笑多貲，爲有靑氊盜乃窺。今朝一絲眞不掛，好作袁安臥雪奇。

卷二　起己巳至壬申秋
將入都畱别杏川白峯諸同人
丱角交遊忽各天，河梁㩦手倍情牽。春來南浦銷魂地，人在東風送别船。此去誰招徐穉榻，臨分重鼓伯牙絃。祗應旅舘相思夜，酒醒燈殘一泫然。

北行
東風吹客上扁舟，千里郵程聽棹謳。我歎賣文難養母，人言投筆好封侯。身如蕭寺初行脚，世有歐門或出頭。慚愧古人躬負米，不曾輕作遠方游。

昔賢出具濟時功，自顧何人也熱中。世有我如滄海粟，身爲客聽布帆風。畵師丹粉知誰賞，村女梳粧恐未工。漫擬買琴輕一碎，本無才可動羣公。

鐵甕城邊漲没隄，長年戒櫓候潮雞。愧無書畵扁舟興，來與江山健筆題。鴈自南廻人亦北，水流東去我偏西。書生命賤風濤慣，敢望江神戢浪低。

天涯飄蕩與誰親，幸有韓湘共夕晨。折柳亭邊千里路，運租船上一家人。黔驢技恐徒貽笑，冀馬羣原有識眞。等是孤兒須努力，衰宗門戸久難振（時族孫敷廷同行）。

至揚州附一貴人舟柁樓意當速行也孰知其酬應冗沓累日不發詩以遣悶
看竹何須問主翁，一帆聊欲借樵風。豈知附尾蠅貪㨗，恰遇纒腰鶴未豐。柔櫓靜依春水綠，高桅閒挂夕燈紅。平山堂下鶯花路，贏得淸遊遣客窮。

衮衮錢刀擁賈胡，干卿甚事也奔趨。何當班列披香客，翻自身同逐臭夫。名紙茜紅書大字，軒車汕碧蕩流蘇。有人冷眼從旁看，不禁攢睂倒一壺。

揚州雜詠（附舟不發，株守河干，閒徵故事，以消永日）
其一　東閣梅
東閣官梅誰所植，少日曾吟去彌憶。乞官重爲一花來，古來無此癡興極。開筵召客醉其下，大爲梅花增氣色。從此幽芳品格高，不待廣平賦雕刻。堪笑逋翁老無賴，欲聘作妻伴頭白。花如有知未必從，爲與何郞早相識。

其二　闍鐘
飢來趁食伊蒲供，寺僧爲打飯後鐘。一朝擁節鎭兹地，舊題已用碧紗籠。作詩不覺鳴得意，想見顧盻氣自雄。區區腐鼠豈足嚇，丈夫未遇固有窮。六印歸來詫妻嫂，蘇秦此處眞凡庸。我笑明敭亦未免，陋識毋乃闍黎同。

其三　街卒報
奇章幕下狂牧之，夜夜出擁靑樓姬。幕府主人若不知，但遣街卒潛䕶持。一朝徵拜右拾遺，别筵勸酒微寓規。客猶諱匿敢面欺，從容袖出街卒詞。幅幅系有月日時，俱報書記無禍危。乃知愛士有如此，不覺感愧涕滿頤。

其四　廣陵妖
空中劍響神兵戰，血灑庭階亂如箭。齋居從此事邪魔，部曲舊人皆不見。少年才氣何英發，西蜀南交兩定變。胡爲老去忽䘮心，擁兵不救帝下殿。臣節旣改權亦移，軍府盡歸妖禍煽。可憐塗炭廣陵城，犬肉價高人肉賤。

其五　朱瑾墓
臣作參軍主蒼鶻，主著鶉衣被臣抶。誰何健者怒不平，拔劍斬之去主逼。手提一顆血髑髏，我爲嗣君殺此賊。横呼四顧莫有應，自刎無煩縛虎急。功雖不成氣則雄，至今猶覺憤塡臆。毋怪當時墓上土，能使瘧鬼盡伏匿。

其六　金帶圍
揚州芍藥天下稀，忽幻四朶金帶圍。幕府讌賔數不足，并邀過客停驂騑。後來四公皆入相，競傳花瑞先示機。我思荆舒禍天下，名花豈爲增芳菲。然則非瑞乃妖耳，鵑聲同此消息微。韓公自有晚香圃，寜藉俗艷垂光輝。

其七　平山堂
平山堂成大讌客，夜折荷花邵伯驛。曉來一客間一花，人面花姿互光澤。命妓傳花趣侑觴，花當落處輒浮白。一時佳話遂千古，風流太守文章伯。後來流寓葉石林，俯仰山光已陳迹。名人韻事安可常，但有千个琅玕碧。

其八　棃花槍
養虎患成在腋肘，恩府恩堂驕悍久。一朝南下稱索糧，欲取揚州作淵藪。蚰蜒寨已築長圍，豈意書生善墨守。開門突出便迎擊，劇賊俄驚被創走。萬槊鋒前馬旋濘，不知中已殪酋首。堪笑一枝棃花槍，三十年來無敵手。

其九　李制置
制置淮東作屏障，被圍日久氣益壯。臨安已䧟降表簽，猶據孤城與敵抗。惜哉四萬奪駕兵，力戰難遮帝北向。或傳有客來說降，飛檄急殺文丞相。兩賢豈有相阨理，各自効忠不知狀。沉淵未死終伏刀，已先柴市歸天上。

其十　康山
獄中故人呼聲愴，對山救我出羅䋞。不惜輕身謁貴璫，可憐名已挂閹黨。一朝蹉跌遂淪棄，聊托俳優寄慨慷。南來邗水演歌伶，自撥琵琶酒半醒。彈出中山狼故事，美人也竪劍睂聽。至今一片康山石，絶似滄浪子美亭。

其十一　草衣道人
修蛾皓齒嬋娟子，小時流落平康里。一朝蟬蛻謝紅塵，自把草衣換羅綺。五乳峯前叅憨師，歸來禪悟澄於水。輕橈柔櫓一扁舟，名花異書載兩頭。時拂么絃弄明月，或得佳句吟淸秋。君看蓮出綠波底，豈有淤泥一㸃留。

其十二　梅花嶺
閣部督師開幕府，屹爲金陵守門戸。羣奸處堂嬉燕雀，諸將爭地鬬豺虎。苦心嘔血作調人，猶冀殘棋一着補。可憐運去力不支，城破伏尸膏鑕斧。亂骨縱横覓不得，或傳赴水死江滸。梅花嶺頭葬招魂，遺命空思孝陵土。

邵伯埭
謝傳旌麾地，民居尙水涯。名傳遺愛在，湖納衆流皆。一岸高干屋，千艘列作街。湯湯運河水，從此泝長淮。

高郵道中
甓社湖邊路，輕帆剪岸過。波濤嫌地少，鷗鷺比人多。落日千竿䋞，沿隄十里荷。尾閭休易泄（謂泄水諸㶚），掣取刷黃河。

題露筋祠
女嬋媛兮宿中野，蚊蝱口衆我則寡。寧不畏死攖其鋒，所惡有甚於死者。吾聞白鳥營營亦知禮，柏寢不近齊王體。胡爲利嘴銛若芒，偏向貞女叢痏癠。將毋殺之成其名，翻以咀嚼當湔洗。可憐羣飛聲如雷，麾之不去去復來。已拌屍飽烏鳶啄，寧假弔有靑蠅哀。身苟不辱吾事畢，噆膚何惜捐殘骸。噫嘻乎！世間何限好顏色，繡帳羅㡡愛甜黑。身如蜂蝶貪爲嬉，肉或螻蟻不屑食。獨不見露筋祠，湖干颯爽乘雲旗。今日試看筋露否，明璫翠羽嚴威儀。

淮陰釣臺
遺蹟長淮一釣臺，常令過客此低徊。蕭曹內本無君坐，雲夢間還謁帝來。與噲伍憐魚服困，假齊王伏狗烹災。千秋此獄難翻案，畱作人間弔古哀。

其二
胯下誰憐早不羣，布衣忽漫得風雲。登壇何减隆中對，背水寧同㶚上軍。賤日流離艱一飯，時來功業陋三分。英雄也自論遭際，敢歎寒酸尙賣文。

天妃宮
綺殿臨河干，雄觀得未有。拔地起千尺，突入霄漢陡。黃樓五丈旗，頓欲慚庳庮。波光動軒楹，雲氣盪戸牖。朱扉榜塗銀，錦石砌交釦。天淸旭日耀，晶采出丹黝。中有神仙姝，莊嚴似瑤母。衣飄五銖輕，珮綴七寶厚。當胸蟠瓔珞，充耳瑩瓊玖。綃應鮫室裁，珠定龍宮剖。靚好無凡心，獨處不匹偶。侍兒香案旁，却立班左右。不作捧心媚，自異宿瘤醜。得非洛川神，或者河伯婦。繡幙雲霞飛，繒旛龜蛇紐。庭廡閴無聲，墄平浮不垢。金檢元夷封，秘笈霛威守。想見夜半時，來朝萬魚鯫。地迥神棲霛，像肅人省咎。往來日千艘，莫不駿奔走。乞豈同土龍，祭寧具芻狗。膜拜焚栴檀，頭搶瀝尊卣。行廚烹伏雌，折俎燖肥牡。坎坎音伐鼓，烏烏歌擊缶。歸鴉飽而去，幾㸃入林藪。豈惟此河干，人各奠醑醙。遙聞滄溟上，䖍奉彌恐後。毎當檣檝摧，望救慘呼吼。紅燈歴亂來，㨗弗踰卯酉。足覘威力大，覃及九垓九。不知是何神，具此烈不朽。相傳林氏女，跨席渡淸瀏。殁遂乘雲旗，洪濤勤扞掫。榮封爰累加，章服視冕黈。斯言雖足徵，我意殊不取。區區一弱息，縱有拯溺手。安能届四遠，到處力抖擻。吾聞天爲帝，地媼則曰后。水陰乃次之，妃號所由授。義同風姨風，例等斗母斗。辨名斷諸理，何必實以某。不然曹孝娥，父屍江面負。亦有秋胡妻，沉河謝怩忸。胡爲弗疏封，獨兹錫印綬。我乗上水船，先過妃牐口。一丈建瓴水，因噎愈欲嘔。奔洪束呂梁，急瀑倒廬阜。捩柁爭懸流，枘鑿詎相受。順搤奔馬尾，逆抝怒牛首。進寸轉退尺，若或掣其肘。可憐牽纜夫，繩穿十千耦。旁出駒服驂，斜編魚貫柳。鴈刷一字翎，蟲屈百足𠘯。波吒聲最哀，邪許氣彌﨣。其時舟中坐，命比絲一綹。身危索縁橦，頭暈米淅籔。方信五石瓠，貴過千金帚。踰時始出險，䰅髮欲成叟。泊舟祠廟下，驚魂定未久。聊喜得安枕，未敢酌賀酒。風濤自兹始，行狎鯨鱷蟉。朅來敬瞻謁，溪毛薦芹茆。邀福慈筏引，攄誠霛璅扣。一片馬當風，肯借子安否。

舟宿河堤
聽斷江南烏夜啼，挑燈相對宿河隄。波翻寒月中流閃，露壓垂楊兩岸齊。短策干誰虛席左，長安樂且出門西。偏餘鄕思難成夢，數到遙邨報曉雞。

宿遷道中
渡河風景異，鄕思已如麻。熱落枯腸飯，糊塗滿面沙。邨居多草屋，陸路有篷車。囘首江南路，茫茫雲樹遮。

張子房祠
早師黃石公，晚從赤松子，斯人莫可見首尾。當其狙擊博浪椎，篝火狐鳴尙未起。猝發固見節俠才，輕舉猶少深沉理。胡爲後此變化神，蟬蛻鴻冥益竒詭。得非圯橋進履時，書外别有宻傳旨。不爲世用乃用世，豈但全身葅醢裏。捐百鎰金一撮土，棄萬戸侯一敝屣。韓彭戮後吾無猜，此特餘智出囊底。君看佐漢滅楚秦，借他人力雪己恥。一報韓國亡，一報韓王死。劉季英雄人，亦且爲所使。何况四皓雖神仙，君直股掌玩之耳。我來祠下欽遺風，僂指人才罕其比。望古不見空躊躇，高雲在空月在水。

微山湖隄晚步
野色靑於染，春流滑似膏。風鏖千樹亞，浪捲半湖高。落日明鴉背，平莎没豕豪。翻因觸鄕思，髣髴我東臯。

守牐
連朝上水船，正歎行不疾。忽然數尺水，平地瞿塘出。甃石束作門，懸板縋以繂。啓閉有定期，未可寸步軼。遂使千百艘，傍岸排一一。戢若鴈齒齊，編若魚鱗密。有帆不得挂，檣竿空似櫛。可憐好順風，束手竟坐失。明朝開牐去，風又恐未必。

其二
牐吏未入流，僅隨簿尉肩。一朝權在手，啓閉得自專。偶逢相識人，賣情示周旋。先放一兩版，特送此一船。鄰船不解事，意欲隨之前。稍稍移楫上，早被健卒鞭。先生卷書坐，戒勿貪爭先。吏方以牐豪，如握大將權。

其三
一兩日一牐，一牐四五里。可憐坐船客，株守愁欲死。却看衆水手，熟睡正酣美。旣免趼生足，何取肉消髀。等是一路人，中懷異悲喜。同牀乃各夢，事固有如此。

其四
我行本無急，隨地可暫畱。其奈有牐處，絶少景色幽。茅屋數十家，囂聲沸衆咻。布帘賣燒春，亦復當酒樓。了無可散步，坐歎囚山囚。牐口版微罅，涓滴泄細流。其下唼水魚，戢戢千萬頭。身長不盈寸，自視如蛟虬。居然江湖樂，跳擲隨輕漚。因之一笑粲，也抵濠濮游。

其五
一聲牐版開，循序乃可上。誰何稱健者，拏舟氣跳盪。伺隙凌前舟，前舟那肯讓。相持不相下，轉自生阻障。斯須漕艘來，孰敢與之抗。退避仍艤櫂，袖手坐相向。待其尾尾過，上流已减漲。牐吏忽封牐，又俟明朝放。

柁樓戲題
貧客出門但附舟，官艙不住住柁樓。身雖長不滿七尺，樓高四尺我則修。會須盤膝作桮棬，未免鞠躬如釣鈎。跏趺足學老僧結，痀瘻軀比丈人揫。偪仄疑入輿櫬臥，剌促訝同檻車囚。吟詩偶到得意處，忽起不覺蓬打頭。古人舫齋貯書畵，亦有船屋狎鷺鷗。綠簔靑箬可乗興，茶竈筆牀堪尋幽。胡爲我獨困攣曲，爲籠中鳥圈中牛。臨風俯仰忽自笑，此安足爲壯士羞。世間何限折腰拜，人前儘有低睂求。我雖矮簷暫托宿，放眼自可凌滄洲。况餘湯和據脊勢，兼少范痤騎危愁。眺遠便當車四望，憑高更抵閣六浮。何須越中行晚飯，恰似天上坐春流。樓下官艙貴客住，且勿嗤我巢睫謀。元龍湖海氣百尺，終在君等頂上游。

分水龍王廟
一水分南北，中疑有轉輪。地應天下脊，我亦路岐身。長策潘從事，精心汶老人。如何來往客，但解祀龍神。

舟行絶句
過盡牐門三十六，順流方快滑於油。誰知河路如弓曲，又遣團團作磨牛。

其二
纔得收篷又挂篷，轆轤忙煞老艄公。淸吟不記河流轉，只道朝南暮北風。

卽景
野田有砂有礫，邨屋半草半泥。雞如鳥能上樹，馬可當牛駕犂。

其二
燒春酒釀棗棃，薄夜餅包葱韭。炊飯火燃炕頭，灌田水汲井口。

其三
罩髮女騎驢背，其夫欣爲執鞭。拾通兒逐馬尾，其父快於積錢。

泊頭鎭卽目
曲曲圍墻短短籬，黃塵和粉點臙脂。春來北路稀花事，人在東風學柳絲。枉自數錢工姹女，方將乞食到歌姬。河干小泊超神觀，欲笑阿難被咒時。

入都依外舅劉午巖先生舘舍（時先生客於宮保尹公第）
倦羽飄颻得暫投，蕭齋燈火話羈愁。我來客路誰靑眼，公在名場已白頭。五畝何時乗下澤，一壺還仗引中流。旁人不識飢驅出，只道從師負笈游。

其二
辛苦蟲魚手自箋，公車曾載牘三千。病猶作客因賢主，老不趨時讓少年。篋裏一經垂就業，畵中二頃未成田。憐公已是依人廡，我又依公似拇駢。

敷廷病臥僧寺
旅食愁方劇，那堪病日增。參苓爐沸火，溲溺被凝冰。連日鴞鳴屋，殘更鼠瞰燈。老僧催徙寓，久已不能興。

其二
作文空罵鬼，剪紙擬招魂。客已催䘮具，醫誰識病根。深愁孤子絶，况有老親存。亦自知危篤，喃喃囈語昏。

其三
病憐渠伏枕，來是我同航。命比蛩蛩倚，家猶燕燕望。可憑慚似几，相守但聯牀。剰有呼號切，投筊卜藥方。

岣嶁碑歌偕劉穆庵孝廉作
滿堂蝌斗何蜿蜒，砉然鴻濛落我前。十指欲捫不敢近，中有神聖千萬年。伊昔昏墊五行汨，龍漢餘劫畱水厄。人命慘塡魚腹枵，民居爭結鳥巢窄。黃熊九載績弗效，聖子起任平成責。齋䕫感夢蒼水使，告以宛委貯金策。肅刑白馬啓石函，玉字銀編妙尋繹。遂乗山欙跨泥橇，分釃洚洞闢壅隔。塗山弗顧子泣呱，轘轅并愁妻見嚇。亥章奉令繭跟踵，支祁就縛鎻骨骼。山河兩戒次第淸，萬古坤輿奠袵席。功成勒銘告蕆事，岣嶁山尖斵貞石。文括山海岳瀆經，字挾沮誦倉頡蹟。堯碑舜碣不可見，世間點畵此最昔。開天古篆形模奇，難與後人較波磔。想見摩崖作擘窠，六丁下照火光赤。我聞此碑久失稽，道人偶見旋復迷。杜陵所觀已贋本，肥而失眞燭若犀。昌黎親到猿猱窟，千搜萬索無端倪。此刻何時出磨洗，使我創睹驚且喜。得非銕石充逸少，或者朱繇貌道子。古來僞物那殫述，巫覡步禹紛接趾。劉炫歸藏冐殷易，廣微汲冢托周史。目無罔兩雙明瞳，眞假誰能定片紙。我重聖德垂寰瀛，珍之不啻尺璧瑩。洪荒■〔⿱余乃〕檋數字外，口不能讀心敢輕。盲翁捫籥但取似，葉公好龍固爲名。崔融作贊楊愼釋，一重公案何必更。况兹筆力自竒古，不眞亦是好手成。貌蔿敖卽衣冠氣，妬閼氏亦傀儡精。君不見七十七字長八尺，蛟螭攫拏龜魚擲。頑蟲蝕木蛀眼枯，雄雷劈山斧痕裂。鑿椎欲破渾沌竅，鑄鼎直寫罔兩魄。嶧碑獵鼓空爾竒，籀斯安有此體格。縱輸明堂琥璜價，也比宮縣追蠡迹。

分咏都門古蹟得延壽寺
按《北狩行錄》及《燕雲錄》《析津日記》，宋徽宗至燕山，寓延壽寺，欽宗寓愍忠寺。七月中旬，鄭后病，欽宗、諸妃后俱來問安，卽今琉璃厰延壽寺也。
牟駝岡下去匆匆，旄葛曾歌此寺中。花石綱空成艮嶽，鍾魚界豈是離宮。兩河有地更新主，四海無家作寓公。遺跡不須悲古刹，黃龍北去更途窮。

其二
往事無端感靖康，但知割地少周防。削瓜疆土蝸爲國，厝火君臣燕處堂。空有同聲呼少帝，絶無一戰作降王。可憐問寢循家法，古寺猶傳禮佛香。

賀穆庵納妾
君家故事艷逢仙，又見蕪菁訪洞天。人到梅花初月上，春當楊柳未風前。較書閣靜偷繙帙，繡佛燈淸學劈箋。笑我三生狂杜牧，空餘禪榻颺茶烟。

送敷廷歸
纔欣病起又離愁，相送那禁淚迸流。歸處正當吾故里，來時况與汝同舟。情深疎屬如同氣，身在微名且緩謀。獨有靑衫憔悴客，天涯依舊賈胡畱。

其二
病軀寧易說歸耕，點鬼塲邊幾度行。莊舄吟聲孤客痛，子瞻死信舉家驚（君病亟時，家中訛傳已死）。扶藜命托平頭杖，煨藥功分折腳鐺。今別還愁從夢寐，臨岐執手重分明。

赴津門
西笑到長安，求官擬唾手。豈知一靑衿，易地成棄帚。南庠試北闈，令甲所不受。聞有牢盆籍，遊客借已久。入作黌舍生，可列鄕射耦。爰乗薄笨車，路指丁沽口。潞堤直於弦，津河綠於酒。將爲假途行，先防扞關守。詰者嚴誰何，未敢告以某。譬如投秦客，變易姓名走。孟嘗出函谷，夜半作吠狗。曹公誑追兵，黃馬者在後。居然春絮飄，着地又生柳。雖貪奮飛便，終愧詭遇醜。古人重始進，出處戒其苟。聘書卻公卿，移文畏朋友。伊余獨何爲，自赴藏疾藪。盗泉不暇擇，渴來飲一斗。跡如鳩占巢，情類雉求牡。旅枕夢醒時，何地謝怩忸。一笑聊解嘲，比例得八九。徐凝江右士，赴杭覓舉首。名臣范履霜，亦以朱說取。士窮則躁進，此事古來有。要當期大節，微眚豈足垢。

津門呈葉東壺運使
也隨土著入膠黌，失一兵仍得一兵。唇舌換如兒學語，姓名變豈客逃生。鵬當北徙貪風便，鵲不南飛羨月明。說與先生應笑絶，幾同火廹酇侯成。

客興
京國依人慣，謀生倚捉刀。布衾寒似鐵，名紙敝生毛。燈火蟲聲喞，風霜馬骨高。那禁鄕思切，此日正持螯。

座主休寧汪公枉招下榻敬呈
六六天鄣氣鬱龎，挺生耆碩道經邦。文章一代推燕國，風度千秋繼曲江。司馬鑑開書局纂，帝鴻硯贊筆椽扛。身當鼎鉉和羹久，早晚宣麻下鎻窗。

其二
退食歸來雅興長，三間新築職思堂（公齋名）。杜門客少心如水，謀國年深髩有霜。運腕字開千石弩，等身書擁一爐香。履綦依舊儒生様，誰識班聯日月旁。

其三
東京遊學愧何蕃，納屨虚叨國士論。束髮早耽韓愈集，出身幸及醉翁門。鯨鏗莛發華鐘響，鴛譜針畱繡線痕。那得對公無感激，津梁親爲指遥源。

土城懷古
德勝門外土阜，本元都故址，然土人至今呼爲蕭太后土城，必有所自。按遼聖宗母蕭氏最賢，岐溝關之㨗、益津關、長城口及瀛洲之戰、澶淵之役，皆與聖宗同行，此或其駐師地也。明英宗陷土木後，也先擁之至土城。景泰帝使王復、趙榮出見，亦卽此地。郊行過此，各咏二首。
郊圻屹立土門崇，遼后曾經此詰戎。赤帝敢傷吾子白，雌風偏勝大王雄。封樁坐困南朝費，歲幣終來内府充。千載遺踪有雙阜，猶傳女隊簇妝紅。

其二
負扆圖成髩未華，手㩦嗣主戰邊沙。不聞宮掖悲人彘，肯使兵塵䘮帝羓。粉黛三千歌入塞，燕雲十六紀傳家。笑他瓊島妝臺女，空把才名後代誇（太液池瓊華島，舊有金章宗李宸妃妝臺）。

其三
鸞輿一狩去無蹤，被擁翻來此索供。故國歸如華表鶴，穹廬困作豫且龍。伶俜書幣通雙使，咫尺宮庭隔萬重。想見此時歸思亟，九哥傳語比欽宗。

其四
豈是遊觀繡甸時，依然烟樹鬰參差（薊門烟樹爲京師八景之一，卽此地）。權歸介弟身難贖，國有新君貨不奇。絳闕敢期呼蹕入，靑衣幸免捧觴悲。羈畱尚荷諸酋意，不枉名傳好太師。

題王摩詰輞川雪溪小幅
空山雪霽淸無塵，琪花瓊蘂明蕭晨。寒沙水縮碧溪淺，欲凍未凍猶漣淪。虚齋十笏嵌湖罅，繩牀經案位置匀。舍旁翠篠壓殘雪，微風戛之玉屑紛。悄然如入竹里館，琅玕千个搖寒筠。籤題傳是右丞筆，自寫輞口物色新。我聞輞川圖徑丈，幽景二十俱臚陳。贊皇父子妙題識，黃九秦七跋尾親。繄兹小幅僅盈尺，絹素漫漶眞不眞。細觀石痕小斧劈，筆法的是王家皴。樹杪雀爪根丁橛，點雪粉更浮泥銀。得非全圖外别寫，割取一片欹湖春。宜乎文沈詫墨寶（石田待詔俱有跋），重之不異拱璧珍。噫嘻乎！鬰輪袍裝俳優隊，凝碧池愧盗賊臣。論品亦只在中下，徒以詩畵妙入神。遂令千載慕高逸，如愛西子忘其顰。可知文采亦自不可少，有如此畵與此人。

送午巖先生南歸
折柳都亭動别愁，西風潞水正凉秋。去偏一路多黃葉，來已三囘到白頭。落榜誰憐老名士，還家仍客近諸侯（歸仍就尹制府兩江幕）。長安囘首情何限，遂作人間馬少游。

其二
姓名薦牘兩番叨（宏博經學凡兩被薦），屢躓仍看志未撓。宿望豈矜徵辟重，淸時忍以隱淪高。漫同鄰女還分火，從此庖丁好善刀。書帶草㴱窗影綠，一編著述尙堪豪。

八月十六夜對月
冰輪漸减若爲磨，客裏流年感逝波。佳節又看今歲去，淸光還似昨宵多。定知吳質眠猶未，漸恐姮娥痩奈何。不忍聽他從此缺，開軒看到過銀河。

新安汪氏雙忠節歌爲汪用明上舍作
新安汪家有軼事，一門忠節竒堪記。秀才仗策去從軍，健婦持門望歸騎（汪枝榮妻戴及姪某妻吳）。是時粤嶠星北流，兩生入參帥府籌。嚇蠻書㨗磨盾鼻，號烏弓勁摧旄頭。累功偕守思恩郡，兵燹初經城郭磷。嘘成海蜃作樓櫓，叱起沙蟲練營陣。如何反側未盡平，鴟張豕突伺隙生。酋龍兵陷芳木栅，黨猶蠻逼邕管城。空弮漫張鼓聲死，悲哉兩生同嚼齒。時來氣吐笏山雲，運去魂歸練江水。笏山雲碧練江淸，家有雙嫠卜鏡聽。望夫欲化武昌石，復矢空崩莒國城。眢井無波誓身踣，可憐膝下俱弱息。忍死須臾事倍難，捐軀慷慨非無力。深䦱夢斷哭刀鐶，各撫遺孤茹百艱。土花有血都成碧，湘竹無痕不作斑。晨炊虀羹暮豆粥，繡佛燈前自課讀。畱得忠魂飯一盂，啼乾寡母淚千斛。嗚呼此事今百年，當時倉猝少人傳。荒祠莫奏傳芭曲，表宅猶遲綽楔錢。幸有宗門老孫子，日抱遺芬質惇史。媊星殞再輝斗芒，虹氣消仍貫日珥。由來忠節不終淪，丹靑雕換長鮮新。却憐髽髻招魂日，更有披緇入道人（枝榮妾程削髮爲尼）。

卷三　起壬申九月至乙亥四月
壬申下第作
倦游情緒峭寒天，人海喧中黯自憐。漫擬穿楊憑一箭，又須刻楮費三年。達磨向壁空叅佛，子晉吹笙已得仙。我豈不知歸去好，將行又計買山錢。

其二
身本高陽一酒徒，無端托業忝爲儒。舉塲我歎魚緣木，敗卷人嗤鬼畵符（三字見元遺山詩）。羞學空函書咄咄，共誰擊缶和嗚嗚。祗應白髮高堂夢，猶問泥金信到無。

其三
也知得失一鴻毛，舍此將何術改操。親老河難人壽俟，時淸星敢少微高。長鳴棧馬還思豆，未解庖牛忍善刀。囘首短檠殘炷在，搬薑自笑鼠徒勞。

其四
閉門仍與一編親，肯便干時踏軟塵。鑄硯終看穿硯日，拆橋多是過橋人。關河倦羽三更鴈，風雪寒衣百結鶉。笑看禰衡名剌在，已經磨滅字都湮。

送內弟劉敬輿之官閩中
天上除書墨未乾，早聞竹馬迓雕鞍。靑燈債了經生業，黃綬班榮進士官。翠髻梳雲山九曲，畫眉啼雨樹千盤。最欣持節堪迎養，佳味先嘗荔子丹。

送汪頴思成進士南歸
兩載情同蚷蟨親，離筵忽漫淚沾巾。那堪落第看登第，况是覊人送去人。藜火未分中秘夜，綵衣且慰北堂春。獨慚倦羽難仙去，猶䑛餘丹傍路塵。

其二
名園同托一枝棲，亞字闌干俯碧溪。片席豈分牀上下，三間恰似廨東西。景堪作畵煩癡顧，交已忘形恕懶嵇。遊跡他年應不忘，詩筒棋局綠楊隄。

寄懷杏川白峯諸同人
賣賦長安歲幾更，滯畱猶自守寒檠。竿頭步進無多子，飯顆吟催太痩生。離岫雲憐何處宿，出山泉憶舊時淸。一尊旅舘懷人夕，凄㫁西風落葉聲。

戲題魁星像
是何猙獰鬼戴斗，曷鼻魋顔貌粗醜。云是星精主文衡，蘂榜榮名在其手。黃金點目儺方相，牛頭夜叉舞跳踉。市頭忽逢白日鬼（三字見劉跂《暇日記》及田汝成《委巷叢談》），陣上突出黑面王。似此險怪倘操鍳，寧免軋茁灾詞章。我聞奎爲文昌宿，一十六星光彩秀。昔時五緯聚此躔，肇啓道學朗如晝。不知何年訛爲魁，奉之不異瞻三台。東坡死後作魁宿，道家幻語誰見來。古人字以象形起，今反就字求形似。遂令㸃頭朱衣人，抹粉塗丹作魑魅。初從邨夫子塾中，伴食梓潼居配位。可憐如今士大夫，亦復乞霛供（去聲）淸閟。毋怪亭林老人笑，科目人皆不識字。

野菊
多少秋芳入貴家，獨餘籬落幾寒葩。對君莫訝相憐甚，同是無人賞鍳花。

哭杭廷宣之訃
斯人遂已貉邱藏，落月猶看滿屋梁。與我丹雞深結契，欠君白馬遠奔䘮。十年遊跡龎家塚，千里傷心子敬牀。目㫁長空爲位哭，淚痕如雨下淋浪。

其二
一卷丹鉛靜下帷，蕭齋自課過嚴師。豈知文字能工日，卽是心肝盡嘔時（君以心痛卒）。錦帶未更居士服，衰衣翻累老親披。更憐身後無髫齔，手澤遺書付阿誰。

其三
河梁送我峭帆輕，一别俄驚幾載更。久客不歸無異死，故人入夢尙如生。過車三步他年痛，許劒千金舊日情。身計定知君不舍，忍辭殘局爲收枰。

人境廬詩爲蓬洲同年作
吾友少年不得意，家破身如舟不繫。一年三徙無寧居，賤僦茅齋鄰馬肆。旁觀方代窮途悲，君獨胡爲面猶睟。今看自名其廬曰人境，乃知雅志早與古人契。大凡好醜無定形，各隨意境易位置。華堂或同桎梏拘，窮巷或抵林亭䆳。佛言淨土卽心是，心淨能消土垢膩。陶輪擲過恒河沙，芥孔納得須彌翠。丈夫未獲嘘雲吸雨奮九霄，暫且泥蟠守衡泌。横門兩板屋數間，依然不遠人間世。豈必南山南、北山北，鑿空逃虛托孤寄。庚桑避喧去畏壘，毋乃猶爲境所累。何如賣卜嚴君平，市上垂簾自淸閟。君今賃廡馳道旁，車馬轟闐響如沸。廬中趺坐方晏如，掃室焚香靜無事。萬人如海一身藏，千載陶廬此其二。而我勸君勿徒爾，君本名家推令器。豈宜托跡隱淪高，正可將身喧寂試。養成膽力久堅定，盤錯中好抒幹濟。漫山戰鼓不移牀，破柱疾雷弗䘮匕。囘首塵囂舊草堂，此是生平鍊心地。

寒夜澄懷園步月
幽人夜吟一燈擁，明月來窺入窗孔。淸景撩人眠不得，起步空林力賈勇。流澌已涸澤腹枵，殘雪未消山背腫。萬株枯樹無一葉，似鳥畏寒翻去氄。濕衣無聲霜華下，暗結冰稜磴滑踵。此時世人盡酣睡，蒙被家家繭裹蛹。淸寒只我與嫦娥，天上人間兩不懵。興來登山發長嘯，喝退浮雲不敢湧。林魈亦駭此狂生，潛伏深叢盡驚恐。惜無人送半臂來，不覺臞仙兩肩聳。歸到虛堂淸不寐，坐看庭階尙潑汞。

集益齋卽事戲呈休寧座主
名園頻歲借居停，韋杜天邊處士星。靑愛草痕簾不捲，香畱花氣戸常扄。臨池閒寫來禽帖，插架兼翻相鶴經。一笑主人常儤直，讓儂占作草玄亭。

其二
退直歸來雅興賒，閒商文史浩無涯。公於此已肱三折，我愧才非手八叉。幸有津梁先路導，何煩絲竹後堂譁。步趨宛憶童時景，書舘從師侍絳紗。

消夏絶句
名園長夏景淸和，借與幽人領畧多。絶似溫公洛陽墅，爲堯夫結一行窩。

其二
蕩漾中流一釣船，團蕉趺坐晚凉天。兩頭略不施篙櫓，付與風吹到岸邊。

其三
北地難逢竹箭蒼，短籬喜報茁新篁。謝家庭下孫枝發，幾日驚看似我長。

其四
小雨如酥過曉風，幾枝豔發映簾櫳。女郎愛插花盈髩，試手先探月月紅。

其五
紫葚離離一樹桑，淸晨掇盡露華香。一枝最遠無人採，畱與黃鸝作晚糧。

其六
棐几蕭閒午睡餘，臨窗自寫硬黃書。盆池忽漫一聲響，閃出一條金鯽魚。

其七
山如屏幛水如羅，想見黃金布地多。一片盤陀盈丈石，當年曾費萬牛拖。

其八
月淨波澄夜泬寥，誰家吹出一枝簫。聽他入破悠揚處，葉葉風荷欲動搖。

其九
一榻花陰對綠洄，茶烟香篆互縈囘。蕭齋四面皆窗戸，何處風來何處開。

其十
一編閒讀首楞嚴，後夜雞鳴靜諦拈。香罷經聲歇禪榻，諸天細雨正廉纖。

時晴齋與王穀原舍人小飮
西窗剪燭月痕斜，旅邸相依感髩華。倦後客懷叢桂樹，瘦來人似老梅花。才名競欲招東閣（先客梁薌林冢宰第，今客汪松泉司空第），狂態兼愁溺正衙。且莫臨觴悲晼晚，千秋著述已成家。

題汪用明風樹吟秋圖
一幅空林蕭槭聲，畵師工寫廢莪情。秋風吹老千紅葉，都是臯魚血染成。

其二
負米空懷寸草酬，蕭齋落木伴人愁。生來未識春暉暖，忍聽秋聲不淚流（君生未一月䘮母）。

題董石芝印譜
古時摹印尙繆篆，後世兼用籀與斯。或云繆法本方正，旁叅雜篆殊非宜。此論太拘吾不取，但合於古皆可爲。玉筯金刀旣鬰律，懸針倒薤亦崛奇。自從隸楷趨便易，斯道漸廢習者稀。間有嗜學講倉雅，祗憑訓詁增枝辭。犇以三牛麤三鹿，滑乃水骨波水皮。王氏字說實禍始，妄逞臆見徒支離。誰能遠溯金石刻，摹取神理心手追。遼陽董生有篆癖，凡將爰歴恣檢披。壯夫不羞雕蟲技，直以頑石爲肝脾。囊㩦百錢入小市，雞鳴而起何孳孳。收得爛銅章數片，歸來把玩忘調飢。以之能事擅殊絶，一枝鐵筆名京師。生平妙製一千五，彚成巨譜索我詩。我不工書鬼掣肘，就中原委粗能知。昔人私印多自鑄，次或碾玉窯燒瓷。劚花乳石起王冕，磨礲梳剔功易施。遂令鐫鍥徧天下，爭新鼻紐盤蛟螭。朱文彷唐白文漢，四字成偶三字奇。要惟博覧古遺跡，乃拔流俗無凡姿。陽冰坐臥碧落觀，率更摩挲索靖碑。由來師法有獨得，不與人世同妍媸。董生勉乎園勿窺，九折臂始稱良醫。試更搜訪罘渤碣，兼復稽討商周彝。父己祖丁辨荒忽，那湫詛楚窮毫釐。𧔽匾墼長體各異，魚頑鳥頡勢不羈。吾知技益入神妙，必傳於後當無疑。

和沈倬其同年看花絶句
薊門霜冷見春遲，吹透東風了不知。忽漫一枝紅杏出，累人墻外立多時。

其二
髩絲禪榻度年華，倦客齋如老衲家。堪笑風情工幻語，誑他窮眼說看花。

考授中書舍人遂罷官學敎習
浪遊所急升斗祿，官學濫竽充敎讀。期滿例得邑令去，足爲老親給饘粥。無端又羨鳳池棲，一試輙如貫革鏃。無官今轉嫌官多，一身兩岐進退谷。明知出宰可救貧，尙須三載入除目。京官雖無專城榮，選期已逼蠶上蔟。遂辭花縣就大垣，寧舍巧遲取拙速。座中有客私相尤，窮人只向窮路逐。徒慕虛名失厚實，他日應悔中書秃。伊余自揣良已審，腐儒那任作民牧。直廬珥筆文字供，頗似車輕就路熟。寒酸腸久甘藜莧，疎懶身難試案牘。好官樂在多得錢，書生相本無食肉。非命所有强致之，利之所在害卽伏。殺牛或轉不如禴，失馬安知未爲福。京官儉則償淸閒，外吏豐則任勞碌。稱物平施本天道，傅之翼者兩其足。君不見腰纒騎鶴特寓言，東食那能更西宿。

南歸
六年爲客住京畿，潞水西風一櫂歸。笑比鷓鴣啼怕冷，秋凉時節正南飛。

其二
苦爲求名久滯畱，頻年抛却故園秋。一官到手忙歸去，大有人嗤楚沐猴。

其三
纔上歸舟宿潞河，早聞水調滿帮多。不堪暮雨吳娘曲，還唱天涯蕩子歌。

其四
到底吳儂愛坐船，棧車策蹇已年年。一聲柔櫓咿啞響，忽似鄕音到耳邊。

德州南有地名夾馬營查初白詩謂卽宋祖所生地而以不能克復燕雲致鄕社抛落邊鄙曾不如漢高之綂有燕代詩中有微詞焉按宋紀太祖生洛陽夾馬營張淏雲谷雜記及孫公談圃亦云而釋文瑩玉壺淸話并載夾馬營在西京太祖兒時埋一石馬於巷內登極後還鄕掘得之登臺發矢矢落處卽營爲永昌陵而以石馬預誌其地是夾馬營在洛陽此地特名偶同未可牽合又楊誠齋揮麈錄謂南京應天寺本後唐夾馬營大中祥符二年以太祖所生地建寺錫名云云其說稍岐然宋南京乃今歸德府亦非德州地也詩以正之
德州城南地如赭，河畔有營名夾馬。詩人曾賦宋遺墟，謂是發祥丹陵野。我聞藝祖生洛陽，紅光燭天騰異香。御極歸來謁桑梓，舊埋石馬猶舍旁。戎服登臺射弧矢，矢所落處昌陵起。千秋魂魄依故鄕，不比歌風悲沛里。是知生葬皆西京，莫向平原覓遺址。豈煩雞犬新豐移，肯使樓桑敵境委。隔河雖是遼提封，其時耶律亦正雄。君不見乾柴入烟讖終驗，熱𨫼翻餅語竟空。病龍臺邊返車駕，拒馬河上棄甲弓。關收飛狐復被䧟，城見掘蟹旋罷攻。由來燕雲氣尙隔，天之所限人無功。陳橋戴後削僭僞，已并諸國宅土中。封樁庫擬換幽薊，志豈一日忘混同。漢高亦未殄冐頓，寧遂因此虧英風。不揣時勢輒懸㫁，毋乃目睫論未公。先生登高故能賦，懷古情深動遐慕。爭墩偶忘謝公先，疑塚幾被曹瞞誤。才人往往好逞才，得題不暇攷典故。

分水廟
分水廟前打鼓開，建瓴南下疾如雷。來船莫訝順流便，昨夜也從上水來。

舟中贈楊奉周儲玉函兩孝廉
長途千里滯關津，賴有朋簪共夕晨。檻外汶流歸棹水，尊前吳語故鄕人。同猜鬮字停杯緩，未了枰棋剪燭頻。記取生平素心樂，一船風月對連旬。

下相懷古
客行馬陵道，訪古下相里。一片川原接芒碭，傳是項王舊桑梓。當日漢帝過沛宮，空縣父老迎歌風。淮陰徙封王楚地，千金亦報漂母誼。丈夫富貴歸故鄕，輙有佳話垂聲光。滅秦衣繡東還日，此地想應多故實。舊交入座歎夥頥，宿怨到門懼行膝。胡爲遷史無一字，得非身敗事亦軼。要之成敗何足論，劉項曲直公道自在人。鴻門宴，縱其身；鴻溝約，歸其親。大恩乃反以仇報，平心試問誰不仁。不仁者興仁者滅，三代變局從此新。一事還堪傲漢主，虞兮能死帳前舞。笑他萬乘一戚姬，畱作厠中人彘苦。何况漢社久已墟，重瞳英風尙千古。然則漢未爲得楚未失，魂魄不須悲故土。

尹制府幕中題袁子才詩册
好詩到手耐頻繙，花色冰肌雪月魂。今日藝林談此事，敎人那得不推袁。

其二
曾傳麗句想風流，今讀新詩筆更遒。始歎知君殊太淺，前番猶是蔗梢頭。

其三
只因書味夙根㴱，拚把微官換苦吟。千古傳人可傳處，元來别有一胸襟。

其四
狂名狼籍大江東，謝傅憐才意獨鍾。讀到新詩鱗爪見，方知不是葉公龍。

淮隄
十里長隄柳影斜，湖河交滙水無涯。濤邊萬戸樓如蜃，井底孤城竈有蛙。難向魚鹽招隱士，空聞雞犬到仙家。是間何處堪垂釣，市上方多惡少譁。

夜宿瓜步書示老僕
京官過揚州，例必謁鹺使。爲分牢盆餘，足資旅槖匱。其始朝貴人，挾勢以取利。迨夫利權重，利在轉成勢。遂令搢紳流，俯首就銜轡。沿門拜富兒，區區覬予畀。寜同縞紵投，徒受嘑蹴意。我行到邗江，懷袖本無刺。后土祠一遊，平山堂一憩。扁舟連夜發，江干正熟睡。忽聞老僕言，主人太失計。爲客五六年，旅食憑煮字。曾無錢入囊，但有文滿笥。兹行將抵家，八口方待飼。眼見一入門，卽當典襆被。染指倘弗嫌，纒腰或可冀。過屠不一嚼，謀生詎云智。嗟我豈好貧，矯情托高致。果有謝仁祖，不妨拜其賜。郗超辦裝錢，送我亦弗避。瀨女飱可求，漂母飯可寄。否則歌姬院，乞食又其次。若彼多牛翁，薰蕕臭本異。何至靦面目，向其丐餘漬。彼僅一毛捐，我已全璧棄。書生鍊骨力，要在取予地。

遊金山寺
江帆曉趂順風開，小試中泠水一杯。落葉漸多秋正老，靑山無恙我重來。赴齋鸛鵲摩空下，聽法魚龍戢浪囘。欲禮高僧無玉帶，空留詩句妙高臺。

抵家
扁舟到家日薄暮，燈已燃火門尙開。一肩襆被入門缷，天涯浪跡今眞囘。老親不意遊子到，驚喜翻恐昨夢來。趣呼廚頭速炊黍，一語未畢又屢催。不冠而揖有兩弟，几榻拂塵堦掃苔。山妻㩦女出相見，女未識父猶疑猜。斯須剪韭列寒具，濁醪過墻注滿醅。未忍遽言艱苦狀，爲我軟腳勸舉杯。亦有鄰里來問訊，齊東野語爭喧豗。眼前風味總可喜，六年抛却寧非獃。囘憶孤蹤浪遊處，懷鄕日日腸暗催。豈期團圞有今夕，扶侍睂夀㩦嬰孩。人生信有在家樂，蓬茅終勝馳風埃。但得山中白石煮，何必案上黄金堆。

哭杭應龍先生墓
漬酒那禁涕淚俱，死生曾不待須臾。我歸但有徐君墓，公在曾憐趙氏孤。奔問已悲新宿草，酬恩空托一生芻。依然牀下梁松拜，無復溫言誨座隅。

其二
畏壘鄕前卽墓田，望衡對宇故依然。翻成處仲經罏地，非復龎公上冢年。里社頓悲耆舊盡，姓名當以隱淪傳。曾聞送葬新阡日，多少鄰舂咽暮烟。

其三
囘首湖干送别時，寧知後會遂無期。一抔未負侯芭土，三尺猶虛有道碑。此世更煩誰作誄，當年曾愛我吟詩。塚邊一掬傷心淚，滴到重泉可得知。

晤黃季游文學
素髮明於雪，窮經力尙堅。老眞鄕祭酒，健比地行仙。世已輕前輩，吾猶及此賢。莫嗟身隱約，耆舊傳應編。

垂楊
垂楊依舊罨窗紗，簾幕無聲但日斜。小杜去猶非綠樹，前劉來已失桃花。紅綃枉自思公子，碧玉仍憐嫁小家。彈指鴻泥成往跡，蕪菁香裏飯胡麻。

花燭詞爲沈佩闌秀才作
午夜三霄壁月新，天孫今夕渡銀津。老顚擬作塡橋鵲，判得頭童惹韈塵。

其二
記得歐陽佳話無，大姨夫作小姨夫。定知相見非生面，玉鏡臺邊喚老奴。

其三
年少才名擅一時，美人未嫁已聞知。進門要試吟紅筆，先索催妝百首詩。

其四
銜璧金釭賽夜光，流蘇聲裏見紅妝。一言要嚇他良㑹，今夜河魁正在房。

敝廬將圮稍事修葺詩以落成
敝廬風雨久欹斜，稱貸聊完壁立家。魯府依然仍舊貫，于門詎敢望高車。逢迎畧有三三徑，頃刻何須七七花。所慮債家來剝啄，尙無臺可避喧譁。

其二
隙地何曾拓數弓，編茅早課索綯功。客途久厭三間廨，儒行原尊一畝宮。陋稱簞瓢居巷內，貧眞樓閣造空中。只愁斷手無多日，又向天涯作轉蓬。

丹徒江邨宗老采同邀食魛魚
魚形如刀厥名魛，當春作隊乘江濤。我家距江百餘里，越宿始到需冰韜。朅來遊江干，宗老治具饗老饕。漁師䋞未舉，主人釜先熬，待其出水便入庖。可憐銀鱗自珍惜，有如禽鳥愛羽毛。入䋞猶恐或觸損，條條僵臥不敢跳（平聲）。澹靑如卵色，無煩井華淘。遲則變白味漸失，乃知向來所食，一似飮者但餔糟。斯須登盤截寸寸，滿盤瑩潔流香膏。襯以黃芽韭，糝以靑蔞蒿，對此那禁唇嗸嗸。所嫌骨鯁宻如蝟，深愁入口費剔搔。秘計忽以舌橫卷，芒刺弗復畱分毫。㨗於分水之犀角，銛於切玉之昆刀。主人大笑非客巧，乃是厨娘烹餁手訣高。文火武火候極熟，肉已脫骨無黏牢。客聞此言良有理，不暇致謝中饋勞，夾筯如插篙師篙。一尾魚，一杯醪，沾醉不覺成酕醄。六年久不嘗此味，過屠大嚼眞竒遭。何必鱸四腮，何必蠏二螯。他年歸田專爲口腹計，定須卜築來江臯。

圌山爲張世傑戰敗駐兵處
碇江戰敗火千重，退駐寧同扼敵衝。此日并難收白鷂（元人獲其白鷂船七百），前人猶擬擣黃龍。運殘疆圉危碁累，力盡忠良捧土壅。囘首金山桴鼓在，曾令强宼避軍鋒。

將入都畱别杏川白峯震峯諸同人
釣遊蹤跡悵難分，㩦手河梁對夕曛。貧爲一官抛好友，去猶連日飲諸君。歸期敢待成圍樹，浪跡殊慚出岫雲。今雨長安縱徵逐，共誰樽酒細論文。

登金山塔頂放歌
生不能挹浮邱袂、拍洪崖肩，又不能隨列子，御風行冷然。黄塵䠥𨇨日奔走，安得矯首凌雲烟。我過金山凡五度，昨歲始一登，又逼白日暮，不及憑高暢遐顧。今朝乃到浮玉之頂來，遊目四矚心爲開。寥空飛鳥盡在下，靑冥誰掃無纖埃。不知上距大羅天邊尙幾里，但覺繁星磊落可摘三兩枚。海門東去望不極，混茫一氣雪浪堆。此中卽是瀛洲方丈兼蓬萊，尻爲車兮神爲馬。忽如山僧出定遊九垓，囘視憑欄之我但肉胎。臨江下瞰復殊狀，塔身如臥江濤上。倘逢罡風獵獵吹我落，不免竟入魚腹葬。振衣忽長嘯，平生空負狂。五嶽未遊一，遇險心已惶。何以更向蓮花峯頭挽鐵索，天台山上度石梁。不見古開士，懸崖撒手凌蒼茫。浩歌未終日將夕，闍黎邀我飯香積。半龕夜借蒲團眠，滚滚濤聲撼枕席。腳力已盡興轉雄，題詩驚破蛟鼉宮。聽取天雞鳴時擬再上，要看五更日出扶桑紅。

江上逢歸鴈
幾㸃春雲鴈北飛，首塗故與客相依。渡江一様從南去，我是出門他是歸。

漂母祠
淮陰生平一知己，相國酇侯而已矣。用之則必盡其才，防之則必致其死。何物老嫗偏深沉，能於未遇相賞深。吾哀王孫豈望報，此語早激英雄心。布衣仗劍試軍職，寧但重瞳不相識。將壇未築官連敖，劉季亦無此眼力。何况區區亭長妻，固宜蓐食私鹽虀。客來轢釡似邱嫂，飯後打鐘如闍黎。獨悲淮陰奇才古無偶，始終不脫婦女手。時來漂母憐釣魚，運去娥姁解烹狗。

戲題汶上旅壁
征途日日轉勞薪，偶見夭桃始覺春。滿面黄塵投旅店，一羣紅粉看詩人。粱炊久醒游仙夢，花落難沾學佛身。爲語纒頭無長物，或將好句寫羅巾。

曉行
野店餘殘柝，荒郊已展輪。曉星明似月，古堠立疑人。邨暗猶無火，風微未起塵。擁衾三十里，味續黑甜淳。

阜城咏古
驅車曉過阜城路，偶翻逸史徵典故。當年曾出兩僞朝，楚齊先後建國步（張邦昌、劉豫皆阜城人，見岳珂《程史》）。邦昌受册權一時，終廹羣議未踐阼。六等定罪尙可原，其死乃以宮掖汚。豫也叛奴讐故主，公然牧馬向南渡。未幾被廢遷臨潢，故里枉稱御莊舖（地有御莊舖。程篁墩詩：「居人不唾劉郎面，猶把亭名號御莊。」）。傳聞崇寧全盛時，此間王氣鬰盤互。詔㫁支壟殘地脈，逾年漸覺晦如霧。後來二䜿皆不終，或亦幾先敗厥祚。斯言父老今猶傳，我思其故殊未然。秦皇曾鑿秦淮水，擬洩靈孕髠山川。黄旗紫蓋翻作讖，六朝割據三百年。拓跋欲厭壺關氣，親廵上黨盤游畋。豈知高歡來駐旅，一戰遂創霸業偏。金源亦碎蒙古石，作瓊華島徙置燕。一朝元祖入定鼎，其島適在禁籞邊。從來王霸關天意，水土安得司其權。得地若便可僭竊，是謂有地而無天。君看二䜿忝高位，國難不扶反自利。已無天理一綫存，地縱不殘豈成事。我來時正值昇平，往日妖氛久洗淸。但覺桑麻景象好，黃圖三輔拱神京。

白溝河爲遼宋分界處
十六燕雲迥畫疆，高秋士馬各邊防。遂分中土方輿外，此亦前人臥榻㫄。事去千年無壁壘，時淸一水有橋梁。只餘史冊交兵迹，剩比鴻溝記戰塲。

樓桑邨
桑蓋童童已古邱，英雄氣尙亘千秋。敵强終造三分國，士少能臣第一流。長坂安行眞大度，益州詭取亦陰謀。獨憐故里終抛棄，不及歌風沛上遊。

曉起
茅店荒雞叫可憎，起來半醒半懵騰。分明一段勞人畵，馬嚙殘芻鼠瞰燈。

卷四　起乙亥六月至丙子四月
平定凖噶爾鐃歌
皇威遠播狄鞮長，數月神兵定朔方。特與輿圖開絶軌，祁連山外總周疆。

其二
兩路分兵擣漠中，聞聲誰不敂關通。王師到處無攻戰，閒挂天山百石弓。

其三
馬前隊隊乞降人，臺琖酮漿拜路塵。幕府聽宣天語訖，齊聲說作（去聲）太平民。

其四
追奔連夕走驂驔，渾脫爭泅水蔚藍。今夜伊犂河北去，眞看北斗在天南。

其五
前哨銜枚去斫營，格根山下虜宵驚。虎頭番將渾身膽，廿騎摧他一萬兵。

其六
縛得單于絶塞開，累朝故事遍繙來。直從頡利成擒後，千古邊功又一囘。

其七
衮鷩酬庸錫上尊，還聞優賞徧軍門。陰山六月天方雪，一日齊歌挾纊溫。

其八
尺一纔頒大雨行，爭傳解澤潤寰瀛（頒詔日大雨）。那知聖主斟元化，手挽長河爲洗兵。

其九
突兀穹碑勒上庠，龜趺螭首拱天章。橋門舊有岐陽鼓，籀篆從今不敢光。

其十
塞垣不日整軍還，壯士長歌入漢關。笑把赫連刀自洗，翻嫌未帶血花斑。

戴琬草根鬭蟀圖
戴嵩畵鬭牛，尾不縮股牧童笑。黃筌畵飛鳥，頭足並展弋人誚。乃知體物未甚精，名手往往失其名。何哉此圖兩蟋蟀，意態都從抝怒出。其一剽疾性命輕，雙股屈鐵作力勍。陣前聞罵周陽五，單騎突出誓捉生。矯如秋鷹掣韝去，落處定有毛血驚。其一蓄勢伏不動，側腦凝眸伺罅縫。高墌城孤堅壁守，楊劉渡險夾寨控。偏於靜若處女時，陰鷙已具脫兎用。蓼花根下雄二豪，赤身搏戰無弓刀。一手掌地殺機起，天色慘澹風蕭騷。豈有封侯到蟲達，爲誰博進爭功高。畵家九朽始一罷，如此寫生孰方駕。豈曾諦視戧金盆，或半閒堂翫淸暇。全神注入蟲身中，不覺蟲我兩俱化。何異龍眠李伯時，馬腹投胎懵不怕。戴生供奉宣和中，臂肐曾封御筆紅。當時眞跡已難得，何况流傳到今日。鯽魚口裂古絹紋，更非臨自他人筆。珍藏亟入枕函秘，還恐夜深喧窸窣。

奉賀大學士海昌陳公移居賜第
槐㕔賜近五雲旁，新築沙堤一道長。恰似移家光化里，不須治第集賢坊。舫齋晝靜名花燦，書局風淸古墨香。身任棟梁公已久，故應佚老有華堂。

其二
後樂情懷老未删，肯徒晏坐愛蕭閒。循墻影裏人三命，廣厦胸中士萬間。方儆處堂嬉燕雀，豈須隨地有溪山。緣知仰屋思匡贊，報國逾催兩鬢斑。

劉穆庵侍讀見余近作枉贈佳章依韻奉答
與君一别兩年過，譽我何當溢美多。少不如人將老大，才原有限况蹉跎。踰淮橘恐根將變，弔剡藤慚墨枉磨。出手詩篇蕪陋甚，豈堪研北費吟哦。

其二
寓齋迴憶共論文，風雨聯牀到夜分。得句亟催連夕和，每談必過舊時聞。螢身不照須彌頂，鳥跡終疑岣嶁雲。筆陣舌鋒堪一笑，魯連終未卻秦軍（余舊客君邸，與君辨《岣嶁碑》眞贋及《首楞嚴》義諦，每至夜分）。

其三
枉將辛苦學妃豨，閉戸窮經願毎違。漫擬莊嚴千佛塔，尙慚補綴百家衣。鞭長難䕶楊雄瓿，綆短方思董子帷。旅邸喜仍鄰近在，可容鑿壁借餘輝。

汪幼泉民部新闢書室招飮索賦
一龕新搆讀書堂，人海中間儘可藏。麈尾蕭閒王謝物，㡧睂古雅宋元裝。書成側理千鈞力，捧出隃麋百和香。風趣似君眞不俗，韋經家學味原長。

其二
旅邸相依歲幾更，更無形跡閒交情。披帷一笑人斯在，看竹頻來主不迎。拇陣轟催浮白捲，手編精校殺靑成（時方編司空師集）。應添此地聯牀話，我本通門老弟兄。

觀雜耍二首
其一　幻戲
飛舄作鳧石成羊，蹇驢摺疊收巾箱。古來仙人往往弄狡獪，豈知能事乃竟出駔儈。躶而向客露裲襠，此中安得複壁藏。妙手空空向空撮，斯須現出般般活。膽瓶風暖花霏香，甆盌泉淸魚唼沫。或設肴核飣盤匜，巨棗如瓜藕如雪。觀者不知何處來，傳有鬼運如輿儓。問渠擅此驅使百靈訣，何不搬取銅山奪金穴。竊鈎應可積滿籝，胠橐不須持寸鐵。答言此技貽自漢左慈，非己所有莫致之。乃知雖具神仙彈指術，只供寒乞餬口資。

其二　象聲
春山畵睂一兩聲，間關百囀多新鶯。枝頭凍雀啅曉晴，呢喃燕語圓而輕。復有格磔無數鳴，聞者疑入深山行。豈知乃出三寸不爛舌，頓使庭齋變巖穴。忽焉荒雞腷膊亂柝喧，深閨夢醒翠被溫。猥媟不防耳屬垣，但見滿堂坐客悄然靜聽俱無言。神哉技乃至乎此，信有繪聲工繪水。偃師之舞優孟衣，不遇以目遇以耳。得錢歸去矜擅塲，沾酒不惜傾其囊。笑語妻兒吾舌在，何必彈絲吹竹調宮商。

元日早朝卽輪直內閣
千行鵷鷺集初寅，肅聽鳴鞭拜舞勻。玉燭星雲三殿曉，珠杓雨露九天春。笙璈響入和風度，旗繖光涵旭日新。朝罷獨趨輪直地，早欣發筆寫恩綸。

其二
紛紛冠蓋出東華，蜀直深嚴靜不譁。曠樂遥聞三部伎，御香猶繞五雲車。筆端詩句珠爲唾，天上樓臺玉作家。心跡雙淸誰得比，風流應付畵家叉。

初二日大雪寓齋夜坐有懷耐亭用東坡韻兼索同直賀舫葊錢敦堂同和
把酒方期候月纖，忽看雪挾朔風嚴。卧袁門外無今雨，歌郢塲中有昔鹽。頗稱淸言霏玉屑，何當白戰比風簷。素心偏隔過從跡，歎息鴻泥指爪尖。

其二
紙窗岑寂自塗鴉，未駕西郊觳觫車。影傍宵孤燈不穗，夢經寒壓筆無花。閒輸㶚岸騎驢客，遠憶江邨賣酒家。白戰詩成慚未好，諸君莫惜手同叉。

題肅本淳化帖
淳化天子盛文物，愛古墨寶勤搜羅。摹之秘閣棗木板，侍書王著精編摩。世惟此帖刻最古，亦惟此帖刻最多。當時禁本已難得，潭州絳州石各磨。泉汝臨江利州路，後先鈎勒校磔波。紹興又鐫國子監，神理漸失招詆訶。何况近代屢傳刻，一佛化作千百魔。譬如畵家寫生法，須見美人描翠蛾。後來人去但畱畵，翻從畵裏求嫦娥。曷怪形存意態失，甚或新婦變爲婆。傀儡索然生氣盡，劣到假面方相儺。此本傳自明肅府，憲王䟦尾無淆訛。明祖當日封愛子，錫鎭國寶傳山河。龍膽壺搜碧澥島，鳳喙巵採丹山阿。就中銀錠帖第一，垂之竹矢兌之戈。錦贉繡褫白玉匣，重逾介圭綠綟緺。文孫雅意惠來學，妙選賔友相切磋。百四十四富平石，鋟成肥瘦心手和。太史紙刷幾筩蠟，君房墨碎千丸螺。幅完善應繼定武，字秀勁豈論頭陀。中藏筋骨有盤鬰，旁出鋒頴無沓拖。大壑泉奔渴騏驥，新硎劍斫生蛟鼉。古意尙可燈取影，成法未煩斧伐柯。較他裝潢碑洞物，相去奚啻荑稗禾。傳聞平凉昔叛亂，欲作礟石守賊窩。有僞官以詭詞對，得免迸落荒山坡。始知名蹟良足貴，雖非文士亦䕶呵。繄余臨池學故淺，空買石硯研灘哥。忽購得此喜過望，晴窗一日三摩挲。響搨不辭揩眼暗，畫肚時復坦腹皤。追摹鐮鍔透側理，展拓筆力書擘窠。所嫌腕弱但塗蚓，敢詡墨妙堪籠鵝。數典聊爲誌緣起，傑句殊愧石鼓歌。

戲贈王露仲舍人
年少才名迥絶倫，况如騎省好風神。孟陽甚欲同車去，只恐招他擲瓦人。

次韻酬袁子才見寄之作
早脫朝衫作野樵，雲煙滿塢養心苗。才名未肯將官換，好句還應仗福消。技有鼻傷非郢斵，音無肉味是虞韶。何當一訪隨園去，鴻爪雙雙跡互標。

顧襄臣秀才自津門過訪
百里津門碧水隈，相思常擬櫂沿洄。故人恰共春風到，冷宦惟餘舊雨來。童律文章慚退筆，僧寮燈火記深杯。與君異姓爲昆弟，一握能無笑口開（記庚午春天津試事）。

贈耐亭
長安名士多於竹，徵逐名塲車擊轂。嗟我迂拙百不交，獨愛虞山邵老六。邵君才望不可當，衆鳥叢中一立鵠。頭龍季虎耀門第（君昆弟皆翰林），百賦千詩森卷軸。蓮花如面更風流，不枉人間六郞目。我才鹵莽不適用，塵羹塗飯漫撈漉。兎園數册邨學究，牛角一編老耕牧。勞薪斵軫音帶焦，退筆作花穎愁秃。較量事事不相敵，高下豈但山與谷。一朝忽作莫逆交，儤直省垣日相熟。不嫌牛驥同櫪槽，旋更蚷蛩共頭足。偶論文藝輙移晷，每和詩句必累幅。三日一面猶嫌疎，中間時復共一宿。同牀直欲禁各夢，噴飯何妨笑捧腹。舌本時吐成瀾翻，衷旗欲藏無壁複。屈指生平素心幾，不得不推此君獨。吁嗟乎！人生得一好朋友，兹事亦關命宮福。平時索居寡所諧，只把古人對面讀。呼之不出招不來，掩卷蒼茫時一哭。無端投契得佳士，從此人間有追逐。且糴太倉米五升，更覓滄洲酒一斛。時赴邵老同襟期，倚醉高吟聲撼屋。

戲書周小史扇頭
年少周郞二十時，藐姑冰雪見標姿。祗應明月棃花夜，晏坐凝香對奕棋。

其二
出山泉去滿山空，寂寞鴻都第一宮。五百仙人齊悵望，樵陽舘裏失金童（郎曾爲道士）。

其三
不煩京兆畵來匀，蛾綠天然秀可飱。睂史倘增新様子，江南一角遠山痕。

其四
一串歌珠字字圓，何當來伴柘枝顚。子淵近有新僮約，不許牽牛下聘錢。

園居七首
少小愛林泉，願深力未遂。必待買山錢，始樂仲長志。自顧此腐儒，爲期恐猶未。朅來尙書塢，一龕得高寄。平池涵碧虚，層巒聳蒼翠。主人方勤勞，儤直承明地。晨出暮始歸，弗暇享淸閟。一笑落吾手，客乃居主位。似乎造園時，已預爲我置。蠶績蟹有匡，古原有此事。

其二
人在積氣內，如魚在水中。一呼一吸間，息息相流通。所以居此身，須遠垢穢蒙。六街車馬地，路塵如飄蓬。獨兹境最淸，豁然隔霧雺。濃綠晝陰陰，飛翠朝濛濛。涵喣於其內，心神爲之融。始悟學道人，必住深山空。

其三
微雨過林端，楚楚出新碧。端居靜無事，卽景偶尋釋。窗前無數花，一時齊副坼。同是一氣發，胡爲異紅白。蚊蝱本化生，非有卵與核。胡爲年年化，形質不改易。燕蝠同其類，何乃殊旦夕。雀蛤判其族，又何互體魄。芸生信蕃變，物理渺難格。但覺化工妙，觸處皆奇迹。

其四
有客忽相過，㩦手山之巓。淸風何處來，衫袖爲翩翩。藉草坐嘯咏，山山綠陰連。空翠不可掇，但覺凌蒼然。好鳥時一聲，啼破深林烟。坐久屢移晷，茗甌瀹新泉。文楸一局棋，相對樹影前。墻外有見者，共驚爲神仙。

其五
澄泓曲池上，最好朝氣淸。其奈睡起遲，日光滿池明。烟痕散樹色，露華晞荷英。惟見數游鯈，噞喁水面萍。曉景倏已失，頃刻不可爭。平生性躭懶，萬事落後行。尋樂且如此，何况功與名。

其六
無功記醉鄕，子瞻記睡鄕。二鄕並佳境，畢竟何者良。我飲慚小戸，涓滴便發狂。不荷劉伶鍤，惟得希夷方。背癢如有期，午輒思偃牀。似醒非醒間，神魂澹悠颺。翻覺漆園叟，化蝶多一忙。頻申睡起遲，餘甜味猶長。乃知古人語，高臥稱羲皇。竟合廢麴糵，來共炊黄粱。

其七
今我所居堂，昔之藏嬌院。有客戲語余，惜哉今不見。笑謂客何愚，代序去若箭。使其猶在時，紅顏亦已變。皤然春夢婆，君將唾其面。否則嬋娟姿，慣侍黨家宴。見此窮措大，亦豈有餘戀。不如卽目前，行樂隨所便。名花與異書，十倍美人艷。

金魚
漢唐以來無金魚，有之實始北宋初。六和塔下逐臣咏，子瞻繼往投齋餘（咏之自蘇子美始，見《冷齋夜話》）。此地何年移種至，大者尺餘小寸計。軀分赤黑尾單雙，多少漁人擅其利。種方豈本龜蒙經，飼法如工馬塍藝。凡魚無不愁遭烹，爾獨以色榮其生。極目未識江湖樂，托身偏傍几席淸。碧玻璃盌一晃漾，金光閃出紅霞明。夜分更映燭輝徹，隊隊活影浮空行。爲得主人意矜寵，自覺文采超羣英。唼泉如賜仙掌露，得餌擬餐大官羹。居然品格日驕貴，奴隸魴鯉儕鯤鯨。噫嘻乎！爾魚且勿誇得地，毋乃專憑色取媚。爾不見蛟龍豈以鱗甲竒，出能爲國甘霖施。斯須慰滿蒼生望，旱苗枯卉皆華滋。不然碧海遊汗漫，詎肯供人作戲玩。

裘少宰師寓園新葺樓居奉題二絶句
層簷高敞欲凌虛，鄴架圖籤杜庫書。共說先生有仙骨，故應天半結樓居。

其二
結構居然萬斛舟，錯疑思曼陸居浮。南風六月濃陰裏，四面松濤作海流。

同耐亭郊行
草綠裙腰到稧辰，相邀勝侶去尋春。波空有影凌羅韈，塵軟無聲碾畵輪。柳絮前身原蕩子，桃花對面有佳人。誰知衮衮長安陌，着此蕭閒兩角巾。

題百體壽字
昔人造書本物象，仰觀俯察皆師資。自從鳥跡興思後，依類肖形日漸滋。垂露偃波取殽列，鵠頭虎爪倣走飛。錯刀懸針器什様，轉蓬倒薤草木姿。以及星雲禾藳穗，麟鳳鼠兎蟲魚龜。西秦八體漢六體，掎摭未備多闕遺。韋仲審定九十一，功曹九法更益裨。自兹百體有成數，合寫實始庾元威。采墨各半妙結搆，屏風十疊光陸離。當時未作稱祝用，但供玩賞侈幛帷。此幅何人所撮輯，一夀字以百體爲。旁搜廣摭極繁賾，爰歴倉雅靡不窺。秘刻窮探舊碑碣，竒欵遠攷古鼎彝。就中亦有杜撰筆，世無可證聊相欺。森列素紙徑八尺，整娖不用闌烏絲。或莊嚴如聳樓閣，或屈曲似盤蛟螭。或䙰褷開金翠羽，或婀娜搖琪花枝。巧製古來未經見，文房譜系罕及之。相傳前明張御史（名斆，見《湧擅小品》），得自渭陽舅氏貽。邇來臨本漸傳播，多取吉祥介秀睂。我笑掇拾猶未廣，額限以百嫌畫錐。世間若有百歲老，將此持贈定不怡。曷弗兼收到近代，更復旁索及遠夷。君不見契丹損隷神册製，金源倣楷希尹垂。西夏番書創國主，蒙古新字造帝師。其他羗戎代木刻，驢脣蝨吒咸紛披。浮提幻人壺貯墨，婆羅字母音貫辭。佉樓剏畫演貝葉，勃泥進表寫木皮。白善粉描甘孛智，精鑌刀鍥馬八兒。詰曲舌人說不到，龍鬼八部能通詞。是皆博學所不廢，旁行左轉各異宜。編摹尙可數十種，增補壽數逾期頤。生綃丹碧排磊落，傳之藝苑亦一竒。

題畵
沿溪一茅齋，老樹出屋頂。采藥人未歸，野鷺踏孤艇。

其二
秋水渚蓮落殘，夕陽沙鳥飛去。漁歌欸乃一聲，人在蘆花深處。

其三
薄暮蕭齋下，高人相對閒。夕陽紅不盡，楓葉滿空山。

卷五　起丙子至丁丑
軍機夜直
鱗鱗鴛瓦露華生，夜直深嚴聽漏聲。地接星河雙闕迥，職供文字一官淸。蠻箋書剪三更燭，神索風傳萬里兵（時方用兵西陲）。所愧才非船下水，功聯虛忝侍承明。

其二
淸切方知聖主勞，手批軍報夜濡毫。錦囊有策兵機密，金匱無書廟算高。樂府佇聽朱鷺鼓，尙方早賜紫貂袍。書生眊筆慚何補，不抵沙塲斫賊刀。

下直同潄田秋帆諸人郊行卽事
油碧車輕度軟紅，看花喜有素心同。一春晴雨常叅半，三月寒暄最適中。芹沼泥融銜燕子，柳塘水漫浴鳬翁。淸遊不在彈章例，莫便驚他御史驄（路遇廵城御史，故云）。

其二
雨過靑圻淨麴塵，出郊人馬共欣欣。班輪隻日餘雙日，春已三分過二分。蝶趁衣香芳草路，鴉銜祭肉夕陽墳。郊行景色眞堪畵，只少擔瓶一老軍。

遊檀柘寺
蓮漏聲中轉六時，山房春靜日遲遲。龍妝老叟時聽講，鶴被仙人每借騎。礙石竹多㫄出筍，交柯樹似寄生枝。何當結夏來趺坐，淸簟無塵一局棋。

其二
紅塵㫁處有烟蘿，澗水溪雲另作窩。佳境每難題句好，名山偏是住僧多。幾雙蠟屐懷遙集，一領藍衫唱采和。棕拂蒲團閒省記，前身似作此頭陀。

題美人春睡圖
海棠春暖正微醺，午睡聊收繡線紋。香篆碧縈魂一縷，枕痕紅透肉三分。畵師何處窺曾見，侍女私相語弗聞。且莫眞眞喚名字，夢中或已去行雲。

出古北口
鎻鑰憑天險，因山戍壘成。千盤蛇陣勢，十萬馬蹄聲。隘比函關扼，危如劍閣行。時淸無警備，不用怯長征。

靑石梁
鑿翠開馳道，摩雲有石梁。路需梯設級，山似劍排鋩。絶塞射鵰手，深林餧虎倀。憑高攬形勝，秋色正蒼蒼。

山田
谷處田畦少，刀耕徧土岡。種偏宜燥冷，區不計圓方。苦旱澆憑雨，防寒種向陽。滿篝應報汝，瘠土最民良。

木蘭
形勝興桓壯，盧龍左界偏。芻蕘靈囿啓，羽獵上林傳。境是無人處，天畱太古前。風雲千嶂合，霜雪九秋先。花草無名字，川原絶火烟（木蘭內無田廬）。孕孳蹄角富，儦俟友羣連。獸簿書難盡，魚麗陣可聯。周阹歸禁籞，甌脫稱遊畋。地紀諸番獻（本蒙古地，康熙年間獻爲圍塲），人供大獮䖍。千三百騎集，四十九旗編（塞上蒙古編四十九旗，每歲出千三百騎士打圍）。屬國東西尉，名王左右賢。軍容分隊肅，殺氣合圍塡。較獲量山谷，頒鮮論髀肩。祭貙原古典，表貉寓兵權。悉率兼戎索，來同陋甫田。黃圖仍近甸，紫邏接遐邊。扈從叨榮遇，慚無五柞篇。

登畢爾哈爾巴齊達巴罕
淸晨緣麓上，到頂已斜曛。囘看下方雨，卻迷來處雲。路如蛇不斷，人似蟻成羣。小憩盤陀石，勞深覺易欣。

巴顔溝大雨梅秋竢舍人馬爲雷擊死歌
巴顏溝前雨浩浩，没髁泥深一尺潦。蟄雷脚底忽然鳴，怪事都官馬僵倒。此馬隨君到甌脫，人馬共命冀相保。凌晨渴飮長城窟，竟夜疲走塞山堡。一束芻寧啖地黃，三品料孰飼脯棗。未有錦韉横腹腰，也無金羈絡頭腦。行步甘讓鮑驄工，冶遊每愧陸騅好。駑駘名任聾蟲呼，斑駮身同頳魴槁。悲來還作伏櫪鳴，倦去自嗟識塗老。秃尾已髠似叢篲，亂鬃不剪若蓬葆。終日骨立峯崚嶒，有時足蹶碓舂擣。猶然䠥𨇨爭跛貓，未敢踶囓效嘬蚤。戀棧雖受圉師憎，銜橛寧敎主人惱。不知所坐是何罪，乃煩霹靂速誅討。世間何限剛惡駒，覂駕跅𧿇逞雄矯。彼不受殃此遭禍，此事殊亦欠分曉。得非雨師亟行雨，借之乘雲向蒼昊。豈知此馬非駿物，那得排空疾如鳥。若使竟敎衛公騎，不免累及龍宮媼。出門想犯壬申忌，卜日定欠戊庚禱。耐鞭忍抶甘服勞，不料尙遭非命夭。獸醫相視難下藥，騎奴竊喜免剉草。死骨敢冀懸購金，敝帷并無渴葬藳。銅䥶窶子果腹饞，玉爪飢鷹啄肉早。熱風吹定聞狗臊，赤日炙應作魚薧。活時只値數百錢，生死同價何足道。獨憐吾友倚爲命，晨調轡銜夜廵皁。鞍瘡淺深常撫摩，豆顆多寡必稽考。一朝如蟨失蛩蛩，淚落殘芻痛懷抱。躑躅自笑無脚蟹，奮飛仰羨肅羽鴇。駒轅誰與贈脱驂，蟻封徒惜親敎駣。會須短策跨蹇驢，贏得人呼瘦賈島。

山行
靑山紅葉晚秋天，溪壑生平得少緣。老樹自燒根出火，㫁崖被嚙石穿泉。境難畱處惟題句，人未來時或有仙。歸語妻孥莫相勞，此行也勝剡溪船。

擬秋獮應制
大獮行邊輦路淸，塞垣風緊峭寒生。九天秋肅貙劉信，萬帳宵嚴虎衞兵。上駟別羣棚烙字，頭鵞驗獲箭書名。太平肄武軍容盛，雙纛黃龍矗幔城。

其二
路入周阹水木華，茸茸軟草不飛沙。地包邊塞逾千里，人集華戎共一家。衞士割鮮燒榾柮，名王行炙奏琵琶。盛朝校獵成年例，石鼓岐陽豈足誇。

扈從木蘭途次雜詩
少小生江湖，未嘗習騎射。一官忝樞曹，秋獮得扈駕。結束服袴褶，經營具鞍靶。跨馬出嚴關，百里爭一瀉。時還亂流渡，或馳峻坂下。藉草爲重茵，列帳作廣厦。居然幽并兒，據鞍忽自詫。

其二
峩峩南天門，巖巖古北口。一髮通番落，岡巒互環紐。當其扼隘處，兩馬不容偶。胡爲明中葉，往往敵騎蹂。瓦剌僅餘孽，朶顏亦小醜。篳篥時一鳴，空壁輒反走。當時諸將帥，守關者誰某。我朝溥德威，地盡九垓九。保塞諸蕃戎，弭帖如畜狗。方供使臂指，寧煩顧腋肘。在德不在險，古語良不朽。

其三
言入木蘭道，極目無人烟。鴻濛闢不盡，畱此太古天。萬山互盤紆，重重相鈎連。不知幾千里，疑到天盡邊。我行蒼翠中，恍覺非人間。遥巖發高雲，幽壑鳴流泉。誰信區脱地，淸景爾許妍。聞昔本戎落，處處列幕氊。輸誠徙游牧，獻作周阹圓。山川眞面目，遂乃現其全。山靈如有知，應慶遭際緣。

其四
午正趣（入聲）安營，幔城宮殿肅。斯須城外地，萬帳一齊矗。寧復審向背，亦莫計横縮。紛錯如犬牙，歴亂若蠶蔟。其間往來處，百折路迴複。黄昏退直歸，言尋氊廬宿。轇轕纒鞅絆，横斜臥車轂。偶然迷失道，一迷恐不復。盲人騎瞎馬，竟夕歎躑躅。

其五
安營無常所，一夕輒一徙。堪笑擇地者，盡力爭尺咫。似欲作世業，永以貽孫子。輜重未及來，爭先佔基址。立幟標四陲，務欲恢疆紀。畫地成鴻溝，分界嚴彼此。忽有後來人，闌入欲棲止。驚如宼入邊，憤如師摩壘。奮身起相抗，攘臂誓相死。同壤爲仇讐，必逐然後已。日暮就帳宿，臥席暖方始。又欲爭前途，棄之若敝屣。安肯爲少畱，連夜㧞帳起。

其六
車轂循軌行，駝馬銜尾渡。雖有千萬隊，按程可畢赴。胡爲各爭先，凌躐奪前路。每當徑最狹，趨之尤若騖。豈知勢所限，一束無不住。嗟此阻窒時，譬噎當急吐。又莫肯稍退，寧可使兩誤。靷絆亂糾結，輪蹄競盤互。相守瞋目視，相嚷沸脣呼。可憐先到者，躊躇屢迴顧。輜重不得來，行李安所措。日晡未具炊，夜深猶坐露。本爲貪便㨗，誰知轉遲暮。欲速則不達，此理竟孰悟。

其七
隨營有行市，居奇者何人。車駝捆載來，物以罕見珍。一日長一價，炊餅如錢輪。酒瓶屢加水，菜把須論緡。就中只牛肉，價値差平均。曰無轉輸費，驅而殺其身。嗟我雖老饕，覩此忍入脣。藜羹脱粟飯，聊以度夕晨。僮僕竊訕笑，聞之不敢嗔。

其八
巍巍達巴漢（蒙古語，嶺也），其高不可計。百折到其巓，自辰已及未。萬馬氣一喘，彌天作雲沸。捫星仰歇息，迥立蒼霄際。卻望四山齊，翻如在平地。平地所來處，窪作溝渠細。步移輒換形，境變乃易位。適從山下觀，山凸而上鋭。今來山上觀，地凹忽下墜。一凹一凸間，生我顚倒智。

其九
冰蠶不知夏，夏蟲難語冰。豈知一日間，四時之氣并。五更起蓐食，抗手寒凌兢。鼻息結在鬚，滿口生冰稜。日出漸囘暖，吳綿正相仍。不覺亭午來，歊陽當空蒸。隔幕炙我背，力透布兩層。少焉夕陽下，復趣寒衣增。始知乾坤大，氣候各異徵。書生坐燈窗，寒燠詎足憑。冬裘而夏葛，界限徒硜硜。

其十
熱河形勝區，鬰鬰壯宮殿。風雨所和會，諸番入朝便。豈惟衆蒙古，從獵歲叨宴。邇來覲遠夷，先後集重趼。天馬大宛徠，名刀大食獻。皆從萬里外，來自効屏翰。皇哉大一綂，方軌眞莫限。時會當郅隆，盛事成習慣。試與披往籍，何代無邊患。遠戍疲踐更，長征困傳箭。乃知今所遭，實千載僅見。

其十一
言過廣仁嶺，是夕天微茫。雪片大於掌，打我兩頰旁。少焉天將曙，淸風生虛凉。曉色與雪迸，晃漾疑月光。層巒叠巘間，積素相低昻。登高一遐眺，自顧驚以惶。朗朗行玉山，此豈我敢當。得非化爲仙，上淸從玉皇。路過瓊瑤島，身騎白鳳凰。

哭舍弟汝明
于役在塞垣，池塘夢頻噩。到京接家書，頓欲䘮魂魄。初疑信未眞，覆視耗已確。嗚呼弟遂死，慘變良可愕。嗟我兄弟四，幼孤渺無托。弱冠我授徒，舘穀僅升龠。可憐叔與季，待哺似雛雀。惟汝年差長，勞瘁不得卻。家貧難讀書，去雜傭保作。宵眠獨速衣，晨躡不借屩。負擔腫到背，奔波胝生脚。芻因牧羊供，鞭以叱犍著。没髁深淖旋，卷舌凄風嚼。悲哉同氣中，荼苦汝尤劇。我時雖客授，近不越城郭。爲擕季弟偕，敎讀課研削。無何予季殤，已痛一个弱。爰賦遠遊篇，求祿向京洛。汝年正二十，奉母守寂寞。惜别勢益孤，居窮境彌惡。雖寄賣文錢，遲速不可度。竛竮搘門戸，黽勉措藜藿。身如一足䕫，趻踸成獨躍。客中毎念及，汗浹顔面怍。浪遊五六載，節縮持牡鑰。筆潤趙壹囊，銖積陸賈槖。前年始南歸，團圞引康爵。薄田繞基買，矮屋連墻拓。兼爲汝娶婦，合卺瓦盆酌。非曰驟富豪，庶救舊蕭索。置酒老母前，相顧一笑噱。我也尋赴官，儤直入綸閣。還擬儲薄俸，爲汝生産擴。少游守墓懷，何點棲山約。庶幾室苟完，足以老巖壑。孰知遽無祿，早掩一邱貉。迴憶孤露時，飄搖燕巢幕。今幸比齊民，稍識有生樂。并此不獲享，賦命抑何薄。身後况無兒，髽婦奉烝礿。此亦未了事，不瞑目應矐。更愁倚閭人，髩已霜雪皭。垂老翻哭子，精神益銷鑠。吁嗟乎我生，胡爲罹此虐。悲來中夜起，百感亂糾錯。兄弟廿餘年，虛作常棣蕚。生罕同枕被，死未視湯藥。骨肉有如此，曾何異隔膜。旅舘一穗燈，嚴更數聲柝。題詩寫哀痛，筆與淚俱落。

尹望山制府入覲春和相公屬余代作詩相謔公將行賦此解嘲
草檄陳琳半爲人，少年口孽積來頻。瓣香自向公前懺，菩薩低睂本不嗔。

題王麓臺畵册
淺草如梳綠髩絲，輕藍初渲隔年枝。杖藜獨步溪橋晚，人在東風二月時。

其二
春江囓孤城，畧似潯陽郭。千檣候潮信，爭向烟中泊。一櫂蒼然來，磔磔橫江鶴。

其三
樵徑一綫，不㫁如蛇。白雲忽起，山腰被遮。中有仙源，春水桃花。

其四
村屋烟如羃，山田雨可犂。綠陰深宻處，定有鵓鴣啼。

其五
前溪新漲尺餘，渡水一僧失脚。松下獨坐晒衣，垂頭如雨中鶴。

其六
路從何處入，雞犬白雲邊。屋似蜂房掛，人如蟻磨旋。化人城是幻，福地籍皆仙。應有丹砂洞，將尋葛稚川。

其七
一抹閒雲澹遠空，扁舟容與靜無風。滄江不改春潮綠，已有霜楓一葉紅。

其八
凉風颯然來，適與滄波遇。蒼葭蕭蕭意，漸上疎柳樹。野渡空無人，孤舟自沿泝。

其九
籬邊菊花，放兩三枝。顧影獨酌，寂如枯棊。落葉不掃，秋風捲之。

其十
危崖如積鐵，嶄絶無樵路。上有瀑布飛，松頂白如鷺。

其十一
晚照散五色霞，寒江剰千尺岸。昏鴉結陣遠歸，也似鴈行不亂。

其十二
山氣曉逾淸，寒光一夜生。朔風吹雪滿，老樹著花明。巖角微茫影，冰稜确硌聲。渾宜蠟雙屐，朗朗玉山行。

元日同顧北墅舍人直宿禁中邀申拂珊京兆劉荆川侍御陳玉亭員外馮魯巖王潄田梅秋竢賀舫菴畢秋帆諸舍人和韻
絳殿叨隨待漏班，朝元畱宿五雲間。春從天上來尤早，官在年初事最閒。玉琯音聞仙樂奏，金盤饌出御廚頒。不因儤直深嚴地，酬應何由謝往還。

西厰觀烟火
晚直郊園月未斜，昇平樂事覽繁華。九邊塵靜平安火，上苑春催頃刻花。䟦浪魚龍烟是海，劈空雷電礟爲車。歸途尙有餘光照，一路林巒映紫霞。

新得一僕錢姓頗能詩書以譽之
人間何地不生才，小史錢郞解别裁。紅藥階前掌書記，看他欲並郤方囘。

其二
匡鼎談詩了了知，靈心慧眼少年時。笑他白傅空佳句，只解龍鍾老嫗頤。

其三
數典居然記事珠，便便腹笥笑空疎。師丹不怕老多忘，自有隨身行秘書。

其四
執經問字辨縱横，講授依然弟子情。他日歸田倘扶醉，舁轝煩汝當門生。

食田雞戲作
貧官日咽酸鹹虀，忽聞廚頭將割雞。亟呼爨婦問特殺，並非羽族鵞鳬鷖。乃是一羣脰鳴種，縛來輩輩指爪齊。惜哉皮已去，靑黽黃𧋷無由稽。於焉商食單，芼薑淬酒醯。速趁出𨫼熱，芬烈朶我頤。不暇致詰官與私，遑問東行者雄西者雌。就中兩股尤瑩潔，想因跳躍暢在肢。蠏𩪋出肉淨無骨，雉臆作脯肥不脂。此物本兼水陸産，固宜味擅二者奇。有客輟箸前致辭，此豈足供口腹資。其類雜虺蚓，其性汙草泥。有時脹作白出闊，彭亨大似董相臍。曾聞長吉食之瘦，寧免形如飯顆杜拾遺。我笑謂客不必疑，請爲數典語客知。嘗攷康成註蟈氏，上供御食始漢時（《周官·蟈氏》註云：「今御所食蛙也。」）。并偕羔兎薦宗廟，丞相擅减且被譏。粤人更嗜疥滿背，相戒勿脫錦襖披。抱竿羹成誇大饗，貴過斑鷓玉面貍。由來雋味在翹肖，何用猩脣貛炙熊蹯胹。君不見鼠名家鹿漬以蜜，蛇字茅鱓剔作絲。土筍登盤卽曲鱔，翅鰕入饌維螽斯。况兹申潔水樂令，濟饞都尉職所司。輪囷雖同蝦蟇醜，孳孕實共魨魚滋。與其去聒焚牡蘜，何弗侑飽炊扊扅。如客所言太拘忌，毋乃井蛙之見陋可嗤。

偶閲元人吳贊甫集有齋中雜詩戲次其韻
其一　焦桐
煮鶴幾同厄，淒音按指開。依然流水調，似帶積薪哀。至美無完璧，孤生有劫灰。虧他人爛額，辛苦救焚來。

其二　蠧簡
書籍渾何味，鑽研恐慕名。高文咀嚼敝，疑義穴穿生。直與儒同腐，豈眞仙可成。補亡勞末學，共拾唾餘爭。

其三　殘畵
漫說千年絹，丹靑蹟漸凋。空廚煤尾罥，老屋冷風飄。寒具知誰汚，眞容待再描。轉深懷古意，齋牓欲名蕭。

其四　舊劍
斂盡冲霄氣，摧藏幾歲年。尙鳴孤客畔，曾按大王前。櫑具徒裝玉，鉛刀轉値錢。摩挲悲繞指，越石感懷篇。

其五　破硯
無端驚瓦裂，豈擲鄭畋頭。圭角身餘幾，烟雲氣欲收。瓜分同墮甑，黍缺羨純鈎。盾鼻差完在，無須草檄愁。

其六　廢檠
擎燈期吐燄，投暗竟何心。力已焚膏盡，功曾照讀深。老應墻角棄，寒伴漏聲沉。紅燭誰家院，紗籠䕶不侵。

其七　塵鏡
負局人難遇，菱花漸掩輝。涵空虛者實，照影是耶非。霧重看花暗，雲深漏月微。深閨倦梳洗，祗卜遠人歸。

其八　㫁碑
貞珉原易泐，名蹟此偏眞。缺䧟誠畱憾，摩挲尙有神。銀鈎安可續，玉枕轉嫌新。世已稀唐刻，何論漢與秦。

哭午巖先生
耆舊凋殘痛若何，閩天南望淚潛沱。功名歩似緣橦進，著述身常對墨磨。宿望漫推名士重，壯心猶傍老年多。劇憐甥舘人遥隔，執紼無從助輓歌。

南天門
峽束靑冥上，嚴扄構泬寥。天惟通一線，星可摘三霄。路鑿鉗椎苦，峯排劍㦸驕。控臨戎索大，拱衞帝京遥。狹僅容單騎，驅難並兩鑣。地形愁倒馬，風力稱盤雕。險叶泥封谷，危如棧架橋。時淸無戍壘，巖迥有僧寮。捲幔霏空翠，炊廚拾㫁樵。鐘魚聞上界，沆瀣吸中宵。雲族漫爲海，山支湧似潮。平生登覽興，我欲馭輪颷。

山塢
山塢人家僻，居然石隱流。燒畬耕用火，汲谷飮多瘤。保社常防虎，爲農敢佩牛。翻嫌太淳樸，不識白雲幽。

行圍卽景
其一　虎槍
白褂朱纓虎槍客，手執長槍尋白額。長林豐草何處尋，幸其出没有常跡。入山偵視得其處，乃伏叢薄宻伺隙。數人山後驅虎來，虎亦驚走向藪澤。伏者挺槍當其衝，人虎此時共一厄。注目槍尖不看虎，但看槍尖一片白。知是虎膺非虎脊，舉槍便刺不更擇。虎哮而起死相格，人虎空中互跳躑。斯須攢刺虎不支，抝怒賫恨洞胸膈。䭾歸獻獲帷宮前，臊氣薰蒸血狼籍。中涓傳旨催賜金，孔雀修翎長一尺。亦有身手遭虎傷，重者肢體輕膚革。吁嗟此獸誰不畏，乃獨以虎爲職役。職虎遂與虎爭命，足徴國家威令赫。豈徒力過斬蛟勇，實乃心比當熊赤。以死奉職不敢辭，此意眞堪使赴敵。

其二　相撲（以手相撲，名曰布庫。卽古角觝之戲）
黃幄高張傳布庫，數十白衣白於鷺。衣纔及尻露裲襠，千條線縫十層布。不持寸鐵以手搏，手如鐵煅足鐵鑄。班分左右以耦進，桓桓勁敵猝相遇。未敢輕身便䧟堅，各自迴旋健踏步。注目審勢睫不交，握拳作力筋盡露。伺隙忽爲疊陣衝，擣虛又遏夾寨固。明修暗度詭道攻，聲東擊西多方誤。少焉肉薄緊交紐，要决雌雄肯相顧。翻身側入若擘鷂，抝肩急避似脫兎。垂勝或敗弱或强，頃刻利鈍難逆睹。忽然得間乘便利，拉脇摧胸倏已仆。勝者跪飲酒一巵，不勝者愧不敢怒。由來角觝古所傳，百戲中獨近戎務。技逾蹴毱鍊脚力，事異㧞河供翫具。國家重此有深意，所以習勞裕平素。君不見敎坊子弟也隨行，經月不陳黙相妒。

其三　跳駝（趫足者躍過駝背）
明駝身高八九尺，人欲騎之駝屈膝。是誰㨗足矜跳騰，曲踊能向駝身越。如丸脫彈決而起，如水經搏躍而出。翩然驀過駝背來，不著駝毛一毫忽。自起至落二丈餘，到地植立仍不蹶。老駝不解人何故，似騎非騎歇非歇。但見背上雙鳬飄，㨗於猿猱健於鶻。越河跳澗只横跨，度索緣橦尙踏實。此獨絲髮無所憑，自向空中逞跳擲。海上漫傳着翅人，軍前已掩㧞距卒。緣棧定覺履險平，攀堞會見先登疾。得非曾住深山中，日從劍仙學鍊骨。旁觀咋舌咸歎詫，駝背有峯高突兀。昔聞超海今超山，怪事應補諾臯闕。

其四　馳馬（番少年騎馬廿里外，聞營中礟聲，疾馳而來，先到者爲上）
生長戎番事畜牧，騎射精能擅所獨。詐馬筵前獻技來，不賭身强賭馳逐。結束鞍轡拴鞅絆，要使兩足膠馬腹。距營廿里按隊排，屹立不動力預蓄。忽聞營中礟一聲，齊著先鞭鬭誰速。平蕪草淺無纖塵，四蹄如風雙耳竹。可憐此人與此馬，併作一軀但異肉。線蛇迅掣閃電光，餓鴟連呌離弦鏃。不及兩刻已到營，詘然而止若槁木。賜之斗酒一彘肩，下鞍拜受神何肅。噫嘻乎！戎騎自古利馳突，中國所以每被蹙。昔以此技窺邊陲，今以此技效臣僕。足知盛朝德威大，鞭撻四裔無不服。莫漫誇他罄控嫻，正是廟謨駕馭熟。

其五　套駒
兒駒三歲未受羈，不知身要爲人騎。跳梁川谷齕原野，狂嘶憨走如驕兒。驅來營前不鞍轡，掉尾呼羣共游戲。旁看他馬困鞦靮，自以蕭閒矜得意。誰何健者番少年，手持長竿不持鞭。竿頭有繩作圈套，可以絡馬使就牽。别乘一騎入其隊，兒駒見之欲驚潰。一竿早繫駒首來，舍所乘馬跨其背。可憐此駒那肯縶，愕跳而起如人立。如人直立人轉横，人驏而騎勢眞急。兩足夾無殳上鈎，一身簸若箕前粒。左旋右折上下掀，短衣亂翻露袴褶。握鬃伏鬛何晏然，銜勒早向駒口穿。纔穿便覺氣降伏，弭帖隨人爲轉旋。由來此物供人走，敎駣非誇好身手。驟施不嫌令太速，利導貴因性固有。

香山夜歸卽事
露柳淸陰十里遙，阿誰乘月夜吹簫。馬頭相並無迴避，同踏香塵過板橋。

其二
髩絲秋老杜樊川，那復風情似少年。慚愧驚鴻偏照影，誤人春夢小遊仙。

其三
意似相親又作生，撩人睂語最多情。錦韉相傍頻偷看，一樹棃花浸月明。

其四
憐才紅粉古來曾，何許監奴意亦能。落拓慚非蕭頴士，敢期來伴讀書燈。

其五
夜永棲烏寂不飛，露華凉欲透羅衣。玉驄亦解人良會，故踏花陰緩緩歸。

其六
纔下雕鞍又二更，臨岐含語未分明。從今破盡枯禪戒，不在鄰墻釵釧聲。

同畢秋帆蔣漁邨遊朝陽門外東嶽廟
幽尋偶趁退朝餘，岱嶽宮高展謁初。白晝陰森神鬼氣，丹楹宏麗帝王居（宋祥符中加東嶽爲天齊仁聖帝）。牛頭像記名卿塑（諸神像皆劉鑾塑），螭首碑留學士書（廟有趙承旨碑）。愧我無才作霖雨，敢談膚寸布空虛。

同年方牧園成進士將南囘以歸舟圖索題爲賦四絶句
成名何事又遲畱，旅食長安忽過秋。十月潞河冰欲合，爲君㸃筆賦歸舟。

其二
船到三山又引迴，莫從塵土羨蓬萊。君看上洞神仙侶，也有思凡謫下來。

其三
登第仍憐需次行，檣旗猶未有官名。兩囘第二題魁處，寫作頭銜也自榮（君鄉、會試俱名在第二）。

其四
中流擊檝果爭先，席㡌來看晝繡旋。晚飯柁樓聊快意，不須夜讀運租船。

與汪經耘編修同寓
論交眞有古人風，旅邸相依蚷蟨同。四傑才甘王勃後，三間廨讓士衡東。聯吟不用詩筒遞，劇飮常敎酒盞空。從此應添對牀話，一燈頻爲兩人紅。

題王摩詰渡水羅漢圖
一僧誕先登彼岸，芒鞵未著露兩骭。一僧半渡波没膝，囘視後僧尙隄畔。倒持錫杖來相援，後僧手接若魚貫。凌兢似怕一失足，水作醍醐頂中灌。連尻結股蚷蟩行，尺步繩趨不敢亂。臨池瞎馬夜愁蹶，聽冰老狐春懼泮。是何緇流有底急，不待船來葦間喚。我聞釋氏妙變化，寳筏能引迷津㫁。乘杯過河駛往還，踏蘆渡江狎㵆涆。胡爲此獨憂及溺，帶水拖泥背浹汗。豈因皺面觀河悲，恰似繫腰向井看。應知畵師意匠剏，别契禪眞托豪翰。貌出溪邊老古椎，敬愼不作散人散。㡧睂傳是右丞筆，年深絹素已漫漶。旣無思陵妙題䟦，亦少後邨精論㫁（《志雅堂雜抄》：松江鎭守張萬戸家藏王維《渡水僧圖》，有宋高宗御題。又劉後邨集有《䟦王維渡水羅漢圖》。此幀俱無，或係臨本也）。丹靑眞贋那得知，厲揭神情獨可按。空門久已外生死，猶自臨深存畏憚。卽事足悟垂堂戒，絶勝貫休畵羅漢。莫矜寳繪供香嚴，好挂虛齋澄水觀。

歲暮劉蘭陔刑曹竹軒中翰招同章習之吏部曁北墅潄田玉亭諸同人讌集棃園小部縱飲追歡卽席有作
休沐相招歲晚天，斜街宵集騎聯翩。早煩掃雪三三徑，來趁消寒九九筵。劇孟賓朋遊俠慣，岑參兄弟好竒傳。沉沉漏鼔畱髠處，風景眞令裂老顚。

其二
急管繁絃總樂方，棃園小隊簇新妝。憑他橦末都盧戲，演出人間傀儡塲。曼睩波橫燈影炫，纖腰風蕩舞衣香。冰霜帘外寒如許，誰識春先此地藏。

其三
腐儒風味本孤淸，竿木逢塲也有情。絲竹中年人易老，冰霜暮景歲將更。肉屏筵上修睂史，拇陣燈前戰酒兵。沉醉莫辭殘燭䟦，蝦蟇梆亂又參横。

題敦思族兄洗硯圖
浙水邗江作客頻，廿年老伴只羅文。故應出入常懷袖，自向明流浣墨雲。

其二
黯黯春陰罨曲池，浪花寒欲起蛟螭。還疑馬上催書記，盾鼻淋漓草檄時。

其三
步屧過從記往年，數椽負郭結廬偏。笑君門外畦如罫，長物惟餘此石田。

卷六　起戊寅正月盡一年
哈密瓜
甘瓜來自燉煌西，重氊裹壓明駝蹄。或長如枕大如斗，覆棚培土法未稽。路遙價貴競珍重，綠膚弗忍刮以鎞。副之猶恐太暴殄，截來寸寸成方圭。其中應有汁滿腹，日久暈入紅玉肌。甘芬不數文官果，淸脆欲賽哀家棃。惜哉到京已冬節，切處先愁寳刀折。僅堪杯酒佐解酲，未得巾絺効消熱。潤肺雖同咽淸露，戰牙不免嚼寒雪。我思此瓜亦熟秋夏期，郵籤萬里到乃遲。色味幸非香茘變，節候已等摽梅悲。李廣本足侯萬戸，數奇毋乃不遇時。古來物産可移植，曷弗試種當陽陂（杜詩：「陽陂可種瓜。」）。君不見薝蔔分根自大食，茉莉購種從波斯。菠稜舊爲婆羅菜，安榴故是塗林枝。高昌葡萄上苑茂，大宛苜蓿離宫滋。卽如西瓜產囘紇，胡嶠出塞驚絶奇。今已蔓延徧中土，功妙驅暑逾凉颸。可知芸生信蕃變，遷地亦有諧土宜。阿誰好事姑藝此，未必踰淮橘爲枳。倘同萍實結滿畦，六七月間凉沁齒。老饕斯時快大嚼，寧羡刷藕調冰水。

移寓椿樹衚衕
頻年書劍客平津，宣武坊今僦屋新。喜有園林教作主，敢誇門戸不依人。賃舂尙未偕荆婦（賤眷將到），祭竈仍先請比鄰。莫笑腐儒家具少，牙籤也自壓雙輪。

其二
十笏林巒樹影斜，芳鄰更妙按紅牙（對門有歌者胡郎寓）。來聽北里新翻曲，到及東風滿院花。詩社分題馳檄促，酒杯畱客隔墻賖。書齋别有新妝㸃，粉壁名箋爛似霞（同人皆有詩賀遷）。

其三
時晴扁額墨光浮，猶是尙書手筆畱。人物百年思老輩，主賔十載感前遊。名歸靑史無瑕指，地過黄罏有淚流。門舘重來陳迹在，豈勝華屋愴西州（寓卽汪文端師時晴齋書室）。

夜直
鱗鱗鴛瓦露華浮，司旦雞人遞幾籌。法酒一壺官燭兩，夜深天上草詞頭。

題湯肖山道服小照
㯶拂荷衣兩舄鳬，自貪入道不爲儒。只嫌廣顙豐頤相，尙欠仙人一格癯。

其二
神仙原不禁風情，學道何妨也不成。莫是樵陽游戲日，尙餐雲母媚雲英。

其三
醉泥玲瓏曲未殘，巖棲毋乃太孤單。笑君果欲修真去，或有人思扮女冠（君所善歌者）。

家母擕賤累至京
輕軒到及日高舂，軟腳筵開席幾重。白首人纔甞薄祿，黄虀飯久累司饔。一番官樣奴僮演，滿室鄕音笑語喁。最是老親從不飲，今宵也醉酒杯濃。

其二
十載糟糠耐食貧，到來瘦面帶艱辛。君眞椎髻持門婦，我少金釵別院人。鄕味紛㩦盆盎滿，衣裝畧具綺羅新。相期早佩宜男草，看取明年産石麟。

其三
話到團圞又黯然，參軍新婦向隅偏（亡弟之婦周，隨家母來京）。望雲纔喜扳輿侍，聽雨重懷對榻眠。牧豕公孫窮餓日，負薪翁子仳離年。鴒原無限傷心事，棖觸燈前暗淚漣。

題粤東百歲翁劉作菴宛在亭圖
虛亭一何敞，宛在水之中。中有百歲翁，晞髮扶桑紅。不藉鳩杖扶，不憂鹿皮聾。豈惟少年輩，驚與大父同。卽看色養人，華顛亦已童。孫曾更無數，頭角多熊熊。兼或紆朝紳，郞署聲駿雄。披圖藹如覩，其樂也融融。世所羨大年，莫如籛鏗叟。不則丁令威，歸來千年後。詎知彼二老，仙骨空不朽。妻子化異物，人民無故友。斟雉惟孑身，化鶴罕儕偶。獨立蒼茫天，誰與伴永久。御女亦無聊，畱爪究何有。豈如此翁福，萊綵紛左右。長者曲𦜕承，少者辟咡走。採蘭潔晨羞，種菊釀春酒。試問神仙流，得與此樂否。吾聞先哲語，王澤多壽民。觀翁一耆宿，足徵國運淳。南陔白華作，世乃無小旻。誠哉太平瑞，可以傳千春。

再出古北口
紫塞秋風緊，凌寒踏曉霜。潦餘沙盡白，關外柳先黃。飮馬長城窟，呼鷹古戰塲。平生登覧興，敢惜髩毛蒼。

木蘭較獵恭紀
祭貙令肅正新涼，路指周阹較獵場。夜火千屯山氣紫，秋風萬騎塞塵黄。淸時邊備無傳警，絶徼軍威正撤防。自爲昇平勤肄武，豈徒棽麗侈長楊。

其二
行闕嵯峩倚翠屏，名王俱入宴彤廷。嘗新螯蟹勝淮白（魚名，見楊誠齋集），奏㨗頭鵞有海靑。酒醉瓊漿淸暑殿，香霏金粟廣寒庭。欲知湛露恩深處，璈管鈞天十日聽（行宫大宴十日，過中秋卽入木蘭）。

其三
啓蹕旌麾肅隊齊，舌人添譯玉關西。轡調八駿皆宛馬，刀帶千牛有霫奚（哈薩克進八駿馬，降夷多備宿衛）。霜信遲猶留嫩草，潦痕退已少輕泥。木蘭好片淸秋景，黃葉靑山百鳥啼。

其四
千三百騎布圍成，番部簽來歲踐更。拂𩍐鞭追飛兎影，鳴𩩉箭作餓鴟聲。烽烟前代防邊地，裘褐中朝保塞兵。最是獲禽頒賞處，滿營膜拜頌恩榮。

其五
三驅卓午正晴暉，黃繖從容下翠微。魚麗已看排叠陣，鹿奔猶想突重圍。俄驚雨血塗山赭，或有風翎帶箭飛。行樂不忘娛聖母，看城早設在林霏（合圍處爲皇太后設看城）。

其六
哨鹿三更帳殿開，隨行數騎盡銜枚。地如深入於菟窟，物有相招鷕雉媒。獲雋呼燈山外火，割鮮行酒馬前杯。相如何用憂銜橜，天子曾經殺虎來（上哨鹿手殺一虎，有御製《虎神槍歌》紀事）。

其七
十丈穹廬朶殿圓，名王進食敞瓊筵。佩刀親薙茸茸草，箏柱齊搊切切絃。花映猩紅名十八，饌來熊白路三千。笑他一个呼韓侍，可及熙朝萬部聯（蒙古諸王設幄殿進膳）。

其八
獵罷歸程馬首東，諸蕃曉送繡旗紅。路分塞外龍堆雪，秋入關南雁陣風。黍熟市低沽酒價，犂閒人課索綯功。宸遊别有欣然處，繡甸年年慶屢豐。

恭和御製幻花八咏元韻
其一　霜花
瓊蘂彌空映曙光，秋霜偏試薄寒妝。色分姑射肌膚潔，開定靑娥頃刻忙。渲入蒼葭增荻老，著來紅樹帶楓香。寥天正藉鮮華綴，不用淸吟玉露傷。

其二　雨花
幾陣廉纖濺雨微，庭前忽訝燦芬菲。可應仙女拈來散，似向高僧說處飛。露下臙脂應共濕，空中色相本無依。曼殊妙不生根蒂，未許看花客折歸。

其三　風花
曾傳香氣結樓臺，巧布絪緼又一囘。長養原憑吹籟出，繽紛恰似帶薰開。詎愁片片春飄落，不待番番信送來。宋玉漫誇能作賦，筆端終乏掞花才。

其四　浪花
輕漚數㸃碧溪濵，醖釀寧煩淑氣緼。水面文章添一種，波心綺縠讓三分。瓣非桃謝流紅雨，葉借萍浮襯綠雲。已悟金經六如喻，莫將花樣畵湘裙。

其五　燈花
金蓮錦樹漫相誇，一穗明釭自吐花。暖豈葭灰烘律管，艷爭橊火映窗紗。不同夜合當宵閉，若被風吹亦影斜。消息最先能報喜，靈苗驗取赤如霞。

其六　酒花
釀花作酒始何時，酒面重開灧灧姿。未便醉迷坡老眼（東坡詩：「醉眼有花書字大。」），先看潮暈麴生肌。漫疑插髩還相照（邵堯夫詩：「頭上花姿照酒巵。」），但會飛英或未知（范景仁宴客荼䕷下，有花墮酒中者，輒釂大白，人號爲飛英會，見周達觀《誠齋雜記》）。自是洞庭春色滿，金波風動輒紛披。

其七　筆花
馥似栴檀蔚似霞，一枝斑管頓生花。自饒香艷供詞客，慣吐芳菲到畵家。藝苑燦來常旖旎，墨池映處可横斜。江郎夢後開難盡，長向人間散寳華。

其八　心花
趙昌没骨畵難如，姿致隨人作宻疎。絶艷毎參神賞處，眞香恰在鼻觀初。乍萌意蘂先含秀，不托情根自植虚。妙補化工生趣滿，物華長藉睿才舒。

哭白峯之訃
惡耗驚聞淚滿巾，里閭徵逐最情親。十年游跡成前夢，四海知心幾故人。白馬素車來未果，隻雞斗酒語如新。寢門爲位能無慟，痛定重疑信未眞。

其二
傳家節孝澤宜償，研削燈窗志激昻。元凱生平書有癖，次公意氣醒而狂。筆堪塚瘞知多少，墨與人磨互短長。一第未邀知不瞑，重泉應尚吐光芒。

其三
惠連宿草幾經春（君從弟廷宣，前歲殁），忍聽荒阡又斵珉。何事壯夫皆未老，卻看故鬼又添新。十年竟哭君三世（令祖文侯、父應龍，十年中相繼下世），五友先亡此兩人（余與君及令兄杏川曁廷宣、潘震峯為五友）。孑立自嗟頻送死，凄然顧影獨傷神。

其四
兩家衡宇故依然，囘首何堪憶往年。某水某邱遊釣地，一觴一詠艷陽天。塗鴉紙在痕難滅，烹鯉書來字尙鮮。他日歸田思舊事，酒罏何限淚如鉛。

其五
世緣草草百年終，差喜靑箱未付空。葛帔孤兒能蠟鳳，箭笄嫠婦矢丸熊。魂歸黃土聞應慰，眼在蒼天報必公。車笠故交吾未死，忍看肥瘠路人同。

悼亡
扁舟纔到暮春中，凄絶秋閨罷女紅。千里赴京如送死，十年爲婦正奇窮。瓦燈猶照空牀簟，繐帳誰扶削杖桐（生一子已殤）。正是薊門搖落後，淚和殘葉灑西風。

其二
塞垣于役苦分離，奔赴仍憐片刻遲。生不並頭頻遠别，死畱一面作長辭。亟呼不應君真逝，欲語無窮我未知。最是彌畱情更慘，一聲聲問客歸期（余扈從塞外，以九月廿二日抵京，君已屬纊片刻矣）。

其三
百分絶少一分償，只道將來日正長。多病尙辭賖藥餌，新婚便典嫁衣裳。頻年癡想登高第，半載窮奢食太倉。信有人間論薄命，擬呼日者再推詳。

其四
前塵歴歴總堪思，閨閤曾無燕笑期。鴻案風存儒氣味，牛衣語帶俠鬚睂。深宵機杼衰親飯，荒歲樵蘇巧婦炊。一病那能不長逝，久知力盡命如絲。

其五
急景俄驚逼歲闌，殘冬隨例作（去聲）消寒。老親摒擋迎年酒，弱女經營餞臘盤。爆竹聲中虛煖熱，燭花影裏獨盤桓。劇憐蕭寺冰霜夜，冷骨孤眠七尺棺。

其六
獨夜鰥魚淚暗彈，豈無人勸續新歡。魂歸環珮看應痛，貧覺糟糠替倍難。手澤尙存衣線補，心香不共篆烟殘。他年塚上相思樹，連理終應向爾蟠。

新僦宅有小樓可憩而多狐祟詩以禳之
漫憑狡獪擾幽廬，禍福霛氛早告予。山鬼豈知經歲事，仙人浪說好樓居。開堂笑汝禪仍野，媚竈慚吾術已疎。談易倘如王輔嗣，未妨來對一窗虚。

汪文端師殁已數月毎欲一述哀情卒卒未暇也輟直樞曹閒居無事甫得和淚漬墨以詩哭之凡一千字
人物高千古，師生近十年。乘箕歸浩渺，爲位哭潺湲。作楫中朝望，和羮内相權。身尊河砥柱，班侍樂鈞天。宻勿參温室，謀猷布細旃。嶽雲千里潤，谷黍一陽旋。廟畧絲綸渙，朝章黼黻宣。胸常涵霽月，量莫測澄淵。鎔冶精金鍊，迴翔吉羽翩。廷推風度獨，門絶黨援偏。餘事兼風雅，斯文極討研。别裁嚴僞體，孤倡挈真詮。領袖蓬瀛上，淵源漢魏前。尊彝崇法物，鐘𣝛考宫縣。淸廟朱絃淡，明廷白璧圜。羣材趨匠石，巨手斵輪扁。納屨慚初學，升堂揖大賢。龍門依杖屨，蛾術課丹鉛。跡爲依劉穩，名叨說項傳。羽毛邀假借，規矩得周還。杜曲尙書塢，蕭齋弟子氊。林亭規賭墅，花木麗平泉。鄴架籤論萬，曹倉卷累千。霛函分宛委，寶笈聚嫏嬛。砥室挑燈坐，重簾下榻眠。一瓻竒肯借，三篋秘寧鍵。貧眼驚羅貝，飢腸飫割鮮。聽遊烟海浩，更指軌塗平。北轍無紆軫，南針有㨗阡。彀中棲鵠矢，視後牧羊鞭。檄命陳琳草，文憑任昉編。每敎頻易稿，代擬未完篇。結搆排文陣，淋漓彷筆椽。一裘狐腋集，九曲蟻珠穿。窗紙呼蠅出，車輪睹蝨懸。弗辭三折臂，索解九方歅。點有成金鐵，抛眞引玉甎。不調還解瑟，得意並忘筌。癢處鳥搔快，瘢痕獺補痊。乙鴻精鍳别，五雀定衡銓。相賞頻擕酒，從游或扣舷。門庭高座獨，絲竹後堂專。仕版登初地，樞曹忝備員。喜供文字職，仍侍斗台躔。插羽宵催牘，濡毫曉奏箋。詔麻頒魏闕，軍檄定先零。事集中書省，才慚上水船。漏沉鈴動索，燭灺炬分蓮。鞋底遭非辱，詞頭改愈妍。斧邀修月快，斤到運風遄。淸蹕車同扈，黄沙帳更聯。山深秋落葉，夜永月臨邊。旅跡隨征騎，鄕風話叱犍。銼炊塵滿甑，野宿幕支枅。矮几東西列，行牀上下連。癯常餐互勸，病或藥親煎。吟撚枯髭秃，書呵凍手攣。影形同蚷蟨，踪跡比䕫蚿。賓主家人誼，門墻宿世緣。百年人草草，一别淚濺濺。梁木俄傾折，刀圭漫祝延。至尊親哭臨，諸老各悲牽。美諡榮褒衮，崇祠肅饗籩。尙方營斂具，內帑治䘮錢。國有良臣誄，門凄坐客筵。升榮魂豈復，負土手甘胼。孑立身如贅，單行步每邅。疲牛仍輓磨，孤鴈忽驚弦。鎻院簪毫地，周廬待漏㕓。豈曾潘髩老，共謂旭書顛。輟直歸西掖，投閒類左遷。雀羅貧宦味，蠧簡腐儒搴。仰屋重探學，扃門自省愆。叢編勤獺祭，殘卷剔蝸涎。濩落官雖退，摩挲腹尙便。書成楊子瓿，調絶伯牙絃。慧業空期佛，凡胎孰識仙。贋珍乾鼠璞，魔噪野狐禪。虛燄方熏灼，遥源肯泝沿。蒙頭聊瑟縮，貴耳任轟闐。彌憶援垂手，頻傷企及肩。敬容殘客感，宋玉大招虔。老輩眞難得，餘生益自憐。重來尋步履，囘憶荷陶甄。人寂廉公市，莊荒陸氏田。門庭凉似水，履舄散如烟。琴忍雍門鼓，碑難峴首鐫。身原飛退鷁，情比噪寒蟬。無復聆揮麈，空思効舁箯。師資今已矣，宦迹益孱焉。歎逝情彌切，酬知願枉堅。惟憑修綆汲，還炷瓣香燃。文苑芟榛莽，書城築澗瀍。表彰餘論播，纘述緒言綿。壇坫爲標幟，江河助障川。浮談除稷下，絶學溯河先。後死文終托，先生道未捐。遥遥千載事，天咫證空元。

出軍機仍直內閣
樞府頻年愧素餐，重來省掖分粗安。就閒我喜還初地，愛熱人看似左官。紅藥艷仍翻釦砌，紫薇高已過雕闌。抄詩院吏先相笑，依舊渠來主坫壇。

其二
敢說揮毫筆有神，斵窓客已暗生嗔（同官有不悅者）。卻憑覆雨翻雲手，還得吟風弄月身。宛委穴探多秘笈，香嚴室掃絶纖塵。閉門自有陳編在，不對今人對古人。

其三
最憶秋山木葉飛，每隨羽獵着征衣。碧天過雁風排陣，紫塞呼鷹雪打圍。往迹已看成斷夢，少年所愧息勞機。祗應歲歲淸霜候，筋骨猶思試馬肥。

其四
虚煩存問遍公卿，畫餅眞慚浪得名。詔誥已歸陽子烈，詩文猶說黨懷英。曉趨龍尾無牋奏，夜寫蠅頭有課程。腕脫抄胥何足道，留將綵筆咏昇平。

題柳如是小像
女假男裝訪名士，絳雲樓下一言契。美人肯嫁六十翁，雖不鬚眉亦奇氣。妾膚雪白髩雲烏，伴郎白髩烏肌膚。肯同搽粉稱虞候，并陋持門勝丈夫。扁舟同過京口泊，桴鼓金山事如昨。何代靑樓無偉人，可惜儂家貨主惡。早聞譙叟寫降箋，不遣朱游和毒藥。妾勸郞死郞不譍，妾爲郞死可自憑。褚公偏享期頤壽，毛惜終高節俠稱。三尺靑絲畢命處，尙悲不死在金陵。畫圖今識春風面，果然絶代紅妝艷。誰知膩粉柔脂中，別有愛名心一片。君不見同時卞玉京，心許鹿樵事未成。旋適貴人爲棄婦，流離含淚畫蘭英。又不見顧眉生，榮華曾擅横波名。當其夫婦從賊日，捧泥塗面逃出城。一樣平康好姿首，靑靑終讓章臺柳。

冬夜同人讌章習之前軰宅
選舞徵歌集畫堂，消寒共作少年狂。酒推大戸先衝陣，詩讓名家獨擅場。照座玉山裴叔則，勸杯金縷杜秋娘。殘冬常厭更籌緩，今夜如何夜不長。

題蘗庵僧遺像
曾住花山最上層，披圖猶見骨崚嶒。立朝章疏批鱗手，易世衣冠削髮僧。故國遺墟傷北望，空門法席演南能。孤標自是經奇士，莫但相推續佛燈。

領俸米
天庾慚叨廿斛分，恰如轉漕濟飢軍。向來思乞謝仁祖，今日欲驕揚子雲。黠鼠暗窺欣得食，荒雞聞信亟呼羣。何須更寫平原帖，塵甑先看㸑婦勤（顔平原有《乞米帖》）。

贈張吟薌秀才
閒居苦岑寂，兀坐想好友。宦冷旣寡交，地僻更罕偶。昨來蔣吉士（心餘），笑我目封蔀。去此不數武，有客屹材藪。舍近輒圖遠，曷怪星在罶。我聞喜欲狂，徑造一握手。果然愜心期，爽氣溢戸牖。遂從索行卷，篇什蔚瓊玖。自笑眞荒傖，無目似水母。比鄰有斯人，乃不識誰某。㩦歸重展玩，其才實富有。两册花間詞，奪席屯田柳。清音獨繭絲，豔態百花酒。幽芬嗅露蘭，脆味嚼雪藕。有時鐵撥絃，迸落鮫珠剖。忽吹烟竹笛，老龍變爲叟。讀之惟恐盡，長吟欲其久。每到得意時，浮白輒一斗。嗚呼書生眼，動輒慕不朽。自非才分殊，事詎可倖取。滔滔世運嬗，如波日東走。何限魁杰流，滅没濡其首。序㸃甫揚觶，十已去八九。君也殆庶幾，生才定非苟。繄余懶廢學，胸膈俗氛糾。譬若白頭嫗，自顧傷老醜。一朝見麗人，歎羨不容口。又如道子畫，不能自運拇。忽觀舞劍勢，其氣乃抖擻。寓齋喜咫尺，相距不盈畝。步屧好屢過，倉琅會頻叩。吉士固可人，近不在腋肘。自今數晨夕，與君作吟耦。淸談未妨諧，白戰我甘負。

卷七　起己卯正月盡一年
過文信國祠同舫葊作末章兼弔李文水
鬚眉正氣凛千秋，丞相祠堂久尙留。南渡河山難復楚，北來俘虜豈朝周。出師未捷悲移鼎，視死如歸笑射鈎。何事黃冠樽爼語，平添野史汚名流。

其二
三百餘年養士恩，故應末造澤猶存。半生聲伎勤王散，一代科名死事尊。滿地白翎人換世，空山朱噣客招魂。笑他北去留承㫖，也是南朝一狀元。

其三
戰罷空坑力不支，拚將赤族殉時危。死堅獄吏囚三載，生享門人祭一巵。血碧肯汚新贈諡，汗靑終照舊題詩。如何一本梅花發，分半南枝半北枝。

其四
就縊神前手掩關，又傳文水繼文山（明季李邦華殉節，縊公祠下。邦華亦公郷人也）。故知曠世心相感，恰好同鄕跡再攀。地本表忠眞死所，志同殉節肯生還。傳芭曲裏神絃緊，廟祀應增配食班。

題吟薌夢遊竹葉庵圖
白傅學佛不學仙，海山不歸歸兠率。東坡先生慕仙者，晩年好論養生術。我爲閣筆兩相較，枯禪畢竟苦戒律。不如神仙足游戲，詩酒聲色百不失。此語空持付畵餅，悠悠世網拔未出。慧業旣慳作佛緣，凡骨更乏成仙質。張郞張郞獨何幸，一夕樵陽馭超逸。鍊神不用抱卵雞，飛身已破處褌蝨。尻爲輿兮神爲馬，前路殊難記一一。繁星如瓜時打頭，空雨作花或滑膝。飢來却覓蕪菁香，行處俄入篔簹宻。亞字欄杆丁字簾，中有麗人髮新櫛。瞥見不敢發妄想，恐被麻姑鞭背赤。無端小鬟速客進，具饌迥非凡棗栗。胡麻之飯玄霜漿，酒杯三行茗椀七。初猶旁睨但眉語，旋復平視不股慄。神光正在離合間，恰似鄂君憐擁楫。斯須一别渺何許，寥天無聲夜蕭瑟。衣香酒痕猶在枕，急起逐之去已疾。笑君毋乃貪成癡，兹事何必究其實。瑶臺幻境恣游覽，此福亦是天所惜。迢迢碧落竹葉庵，天下幾人得津筏。生時未必從此降，死去未必在此歇。蘧然一夢要足豪，人所未到君已謁。不見甌北老生日酣睡，神游不出地十笏。

偶題
風雨寥蕭晝掩廬，一編吟到夜窗虛。厨娘莫聒瓶無粟，我已修成乞米書。

贈張廉船上舍卽用其柬心餘韻
海內生才亦有涯，珠光今見吐靈蛇。傳家故有科名樹，搖筆能開頃刻花。五尺量身猶不滿，十行過目已無差。問君何許文心麗，莫是曾分乞巧瓜。

其二
生來才子便多情，騷怨無端語不平。摩詰詞華關夙世，牧之春恨透三生。人如花竹秀而野，我愧文章老更成。還與論心千載上，莫將年少賭時名。

苦熱
吁嗟乎！天胡爲乎慘降此炎赫，去秋不雨至今已將十弦魄。雷公伏藏雨師避，惟有織烏當空恣騰擲。歊陽睒睒森角芒，不作濕蒸作乾炙。百川泉眼蝸涎枯，千里土脈龜兆坼。赫熹餘威竟夜不肯散，繁星皆紅月不白。有時微雲黯黮似欲雨，忽然化爲泠泠之風去無迹。蒼霄如鏡無一罅，何處得以洩涓滴。翻嫌女媧當日太多事，何妨聽其漏天而必補此一卷石。繄我苦熱坐煩鬱，寓齋數椽地又窄。渾身忽遭入甕煅，束手慘受烹鼎厄。白汗翻漿浹胸背，赤疿成粟徧膚革。聊同禪子日掩關，迄如病夫晝脇席。遥望晴空萬里正蕩蕩，上天下地無處不是赤燄積。我於其間渺如滄海粟，奚啻洪爐燎毛立見作人腊。沉吟掩卷忽自笑，書生脆弱真不耐煎廹。已聞旱久將成災，至尊步禱瘞圭璧。吾儕竊祿太倉米，不能嘘雲吸雨助膏澤，手中一滴地一尺。猶然偃息在牀歎顦顇，毋乃處福不知惜。况爾心冷如冰尙中熱，何以處夫病於夏畦之熱客。

郊外散步
幽尋步林樾，淺草道旁斜。不爲無人看，臨風也作花。

其二
古樹圓如繖，綠隂了不暑。無人領此淸，黄鸝坐交語。

次吟薌韻
人海囂聲不可聞，閒留我軰靜論文。老鰥欲娶梅爲婦，好友應同竹號君。跡訝乍交成舊雨，情於小別感停雲。雀羅門巷殷勤掃，佇待西牕話夕矄。

其二
倚聲絶藝似珠圓，鏤月裁雲過百篇。花影得名張子野，井泉到處柳屯田。傳來曲部人爭寫，唱入旗亭妓最妍。笑我聱牙難入律，銅琵琶上撥皮絃。

愍忠寺石壇相傳唐太宗征高麗囘瘞戰骨處
古寺重簷閣，平臺五尺墩。征東功已渺，恤下蹟猶存。貞觀方開國，高麗失奉藩。六師爰出塞，萬乘自攻垣。斬獲軍雖振，傷亾士亦繁。歸途收葬慘，御筆祭文尊。不凛佳兵戒，徒矜掩骼恩。一區開作塹，萬骨聚爲屯。豈乏功臣狗，兼多君子猿。忠皆兵死鬼，哀到國殤魂。碎或如蛇蛻，殘猶帶犢褌。生無半面識，死比並頭婚。畚鍤填泥築，虆梩帶雨掀。結蒲工不暇，裹革例難援。聊免羣烏啄，差無餓虎蹲。首邱終未遂，京觀詎同論。想見繙經座，曾招剪紙幡。歸隨遼鶴跡，啼有蜀鵑痕。陰陣空中嘯，靈旗夜半翻。血風臨穴臭，燐火滿壇昏。邱貉屍難認，沙蟲命總冤。異鄉悲瘞旅，故國羡歸元。幸托空王近，能拯新鬼煩。叩鐘開魘夢，施食慰饑飱。喚醒沉冥路，來皈淸淨門。枯骸滋法雨，厲氣散朝暾。事往今千載，詩成紀片言。由來戰爭地，枉死徧郊原。

恭和御製喜雨十咏元韻
其一　雨陣
誰向穹霄運握竒，神兵指顧布魚麗。乍疑叱咤風雲變，旋訝虚空矢石施。戰退炎官收火繖，乞降旱魃倒牙旗。眞看天上將軍到，歡過來蘇伐葛師。

其二　雨雲
黯黮彌空膩不消，異他舒卷在晴霄。隂來頓覺天將暮，行處何須日以朝。穹漢非池誰潑墨，中天無海亦生潮。絕勝糺縵書祥瑞，六幕凝和氣最調。

其三　雨山
久晴山亦槁將童，雨至先鏖萬木風。急瀑如紳盤詰曲，濕雲爲絮冐（入聲）巃嵸。髻痕新沐傾盆裏，膚寸原生觸石中。欲上層椒覽滂沛，轉愁路滑躡虚空。

其四　雨田
方罫行行水没犂，川原彌望挿秧齊。油油耕覺烏犍駛，漠漠飛看白鷺低。渴土快如澆磈礧，枯塍满忽映頗黎。度阡多少欹靑笠，飯筥家家餉婦擕。

其五　雨樓
雨勢尤宜髙處看，一層更上俯闌干。牕虚早洒珠簾濕，地逈原連玉宇寒。簷溜如聞棋子落，檻雲欲繞笛聲殘。□□繡戶空濛裏，倒影寜須月滿灘。

其六　雨舟
推移枉費柁師憂，雨至能輕萬斛舟。乘漲眞同天上坐，沿溪不羡剡中遊。野橋水没人呼渡，御宿波深士習流。卻憶淺時牽百丈，纜夫一里要三休。

其七　雨樹
林霏一夜濯新枝，往日幾同百草萎。枝榦仰天原望澤，條枚得氣亦生姿。頓囘枯樹休悲庾，豈浴空桑爲産伊。不數襄陽好詩句，梧桐淸滴夜凉時。

其八　雨荷
洗盡纎埃吐艷姿，未嫌待澤較開遲。步生仙子凌波處，座湧如來渡筏時。翠蓋重逾晨露滴，紅衣濕向晩風披。從知積潤增鮮麗，荼堇朝來也似飴。

其九　雨蟬
揷冠曾記壯朝常，帶濕無煩煖炙簧。似抱露花棲蛺蝶，恰遮雨葉避螳螂。凉迎新爽爲寒噪，潤帶殘聲過遠揚。信有羽仙身最潔，賽他香徑占蜂王。

其十　雨蚓
膏流地脈液旁行，蠕動昭蘇竅作聲。蠖屈頓伸泥裏蟄，螾祥曾兆土行精。穴居知雨原成性，泉飮逢源倍樂生。聖澤濊汪隨地驗，肖翹微物亦含情。

爲許松堂題亡姬小像
欲以美人傳，必甘少年死。倘或過少年，其人已不美。西施壽百年，寜復吳王憐。徐娘自知老，專恃多情牽。武曌佔六郞，亦脇以威權。不然蓮花面，肯伴此嫗眠。乃知絕世姿，不貴長命延。何哉君癡絶，痛此嬋娟質。畵出臨殁貌，問年纔十七。歎其不久存，滴盡愛河血。君方爲姬悲，吾且爲姬喜。留此初開花，賺得君淚泚。試從此别後，預想頭白容。知君惋惜情，不復如此濃。

同北墅潄田觀西洋樂器
郊園散直歸，訪奇番人宅。中有虬鬚叟（欽天監正劉松齡等，皆西洋人），出門敬迓客。來從大西洋，官授羲和職。年深習漢語，無煩舌人譯。引登天主堂，有象繪素壁。靚若姑射仙，科頭不冠幘。云是彼周孔，崇奉自古昔。再遊觀星臺，爽塏上勿羃。玻瓈千里鏡，高指遥天碧。日中可見斗，象緯測晨夕。斯須請奏樂，虚室靜生白。初從樓下聽，繁響出空隙。噌吰無射鐘，嘹喨㽔賔鐵。淵淵鼓悲壯，坎坎缶淸激。錞于丁且寧，磬折拊復擊。瑟希有餘鏗，琴澹忽作霹。紫玉鳳唳簫，烟竹龍吟笛。連挏椌楬底，頻櫟鉏鋙脊。鞉耳柄獨摇，笙舌炭先炙。吸嘘竽調簧，節簇笳赴拍。箎疑老嫗吹，筑豈漸離擲。琵琶鐵撥彈，𥱧箏銀甲畫。寒泉澁箜篌，薄雪飛篳篥。孤倡輙羣和，將喧轉稍寂。萬籟繁會中，縷縷仍貫脈。方疑宮懸備，定有樂工百。豈知登樓觀，一老坐搊擘。一音一鉛管，藏機捩關膈。一管一銅絲，引線通骨骼。其下鞴風槖，呼吸類潮汐。絲從槖罅綰，風向管孔廹。衆竅乃發響，力透腠理砉。淸濁列若眉，大小鳴以臆。韻仍判宮商，器弗假匏革。雖難繼韶頀，亦頗諧皦繹。白翎調漫雄，朱鷺曲未敵。竒哉創物智，乃出自蠻貊。緬惟華夏初，神聖幾更易。鸑鷟肇律吕，秬黍度寸尺。嶰谷截綠筠，泗濵採浮石。元聲始審定，萬古仰剏獲。迢迢裨海外，何由來取則。伶倫與后䕫，姓名且未識。音豈師矌傳，譜非制氏得。始知天地大，到處有開闢。人巧誠太紛，世眼休自窄。域中多墟拘，儒外有物格。流連日將暮，蓮漏報酉刻（自鳴鐘）。歸將寫其聲，畵肚記枕席。

題總憲劉繩葊師鏡影圖
人生最苦事，有目不自見。瞳神空烱然，昧此一尺面。古人省躬處，衾影爭一綫。我我相周旋，伺察最可憚。受砭神或扃，聞規耳或瑱。一覩眞面目，中藏弗能竄。是以欺慊關，返觀所必先。我披鏡影圖，內勘意何狷。旁無矇叟誦，坐少擯相贊。獨此大圓覺，寫出全神現。布景謝繁縟，著色屏彩絢。一泓止水澄，滿輪明月燦。精彩逈相注，鬚髮了可辨。睟容顴輔生，爽氣眉宇徧。緣知燕閒時，時復借鑑看。兩我互証處，相關不容間。癯豈傷道腴，肥亦快勝戰。禔身彌內歛，結念罕外散。豈同波斯匿，徒慨童耄變。翻如面壁禪，正法眼獨擅。陶家形影詩，毋乃猶誕謾。釋氏百億軀，其義更落幻。踐形西銘篇，鑒水尙書傳。千秋大儒業，樹立在明旦。

題吟薌所藏扇頭美人
便面風流在，留藏三十春。爲雲巫峽女，臨水洛川神。知是誰遺照，多應自寫眞。伴君孤館夜，彷彿翠眉顰。

戲題姮娥奔月圖
碧天淸怨有誰知，奔月非關竊藥馳。如此容華嫁窮羿，敎他那得不分離。

其二
彀率能摧九日精，何難射落月輪明。尙留桂館藏嬌地，此老當年也有情。

大雨倒墻戲筆
鳴簷三日雨淋浪，摧倒苔垣一丈長。并使相如無立壁，或傳夷甫竟排墻。蝸涎作字難留迹，麑眼編籬且畫疆。除卻靑氊本何有，不妨恃陋少隄防。

其二
曾笑冰山易作泥，不虞讖在小庭西。故人來訪應排闥，鄰女如窺免上梯。亂石已妨行藥歩，濕塵先掃落花蹊。最憐十五蕭郞竹，也復竛竮被壓低。

題唐明皇馬上擊毬圖
天寶昇平徧四隩，先幾未兆銜花鹿。九華殿已舞羽衣，千步場兼習皮毱。誰其從者一貴妃，又韓虢秦三阿姨。禁烟初過賜新火，平明結束黃金羈。古人梡革蹴以足，此獨馬上用杖撲。杖頭紅拂妙轉旋，左撥右挑工起伏。一毬突出廣場飛，君王控騎先追逐。錦韀玉勒四蛾眉，齊着珊鞭鬭誰速。遊龍戲珠爭奮爪，流星趁月難瞬目。奔馳將及忽折囘，一拂驅之往而復。是時美人更逞姿，翩若驚鴻翥平陸。囘身或疑薛夜來，反腰直比孫荊玉。縱使吳宫敎戰嚴，嫻習無煩申令熟。興酣樂極日西斜，墜履遺簪紛可掬。至尊含笑策奇勳，餅金斛琲輦來分。直自平陽公主後，又成一班娘子軍。宮中方演白打技，塞上亦演超距戲。一旦漁陽鼙鼓來，驍騰卽用趕毬勢。可憐鍊就走馬工，只供倉皇避賊計。嗚呼！一毱區區何重輕，江山遂入衮弄傾。始悲五色毬空好，不及千秋鏡最明。

暑夜戲筆
暑夕愛孤眠，我眠豈眞孤。六尺黃琉璃，鋪之皂羅㡡。引睡有黃妳，伴寢有靑奴。左抱而右擁，長夜爲歡娛。閨人不相妬，翻送斗酒需。貧官享此福，毋乃太侈乎（書名黄妳，竹几名青奴）。

飮倪敬堂少僕寓齋次韻
仗有通宵飮，能消急景馳。酒監三約法，鬮戲七稽疑。燭影翻燈海，甌香淬茗旗。醉歸應犯夜，已是曉鐘遲。

其二
古來名利路，行者盡如馳。作婦公孫衍，爲卿子叔疑。酒兵君拓㦸，詞壘我搴旗。一笑皆迂客，生天未免遲。

心餘舉第四雛走筆戲賀
珠果犀錢慶洗兒，充閭佳氣溢深巵。琪珪玘瓘今全備，不羨王家更五之。

其二
勞苦功高下種勤，人天應䇿種民勳。更容此老饒誇口，安穩他年萬石君。

其三
漫呼天上石麒麟，墮地先愁父業貧。昨夜天囷星象見，又添一耗太倉人。

與耐亭寄園步月
官暇無公事，交親有比鄰。荒園三畝地，明月兩閒人。語味淸談雋，詩情白戰眞。誰知人海裏，得此豁襟塵。

送陳玉亭出守
黃花驛路正高秋，五馬前驅指豫州。三十歲人新太守，二千石吏古諸侯。韋平家學傳黄閣，嵩洛名山擁絳騶。看取政成襦袴滿，汝南坐嘯繼風流。

其二
三年簪筆直承明，尺五原來地望清。幾軰飛騰誇得路，先生談笑獨專城。烏非墁畫何嘗餓，馬對方歅不覺鳴。尊酒送君還一笑，同時才彦正觥觥。

江頤堂上舍以病不能終試詩以慰之
廿年文陣號雄師，翻到臨闈力不支。一夜人傳先落榜，半篇文似不全碑。漫同白蠟經相笑，難爲黃門病改期。雲物薊邱秋正好，與君同醉菊花巵。

贈相士彭鐵嘴
古人相法相心曲，豺聲忍，烏喙毒，鳶肩躁，牛腹黷。初不專以論禍福，論之實始周叔服。由也不得其死然，孔聖亦似據此卜。自後唐舉及呂公，下至麻衣道人柳莊翁，一十七家術愈工。配以五岳四瀆辨向背，分以五長五短六極六反斷吉凶。我思人面各一尺，就中列五官，雙者自雙隻者隻。位置未聞有變易，何以千百無一肖，此實化工示奇迹。相者因之測天咫，固應巧中若蓍策。彭生挾術遊長安，一朝名動公卿間。終身能以立談判，自稱鐵嘴無欺謾。生乎吾語爾，從來驗者可屈指。髠黥或眞王，將相或餓死。眉長過睫文譽高，耳白於面盛名起。骨如多遜具貴徵，目似王敦召禍始。一雙鬼眼少宦達，半箇軍頭終竄徙。斯皆經驗方，操券可比擬。然而按舊譜，有時亦錯迕。褚藴從理竟温飽，庾夐豐頤乃貧窶。徐陵宜夭享耆耋，柳渾宜賤躋台輔。此又何處差，毋乃術莽魯。何况李嶠壽在息，元忠貴在怒。倘非値其睡酣與色變，憬藏天綱也坐誤。感生爲我論窮通，問生此術曾否精研窮。不然若但矜皮相，對鏡我亦能自量。幸免鼠目求官譏，本無燕頷封侯狀。筋猶束骨未召殃，脣不著齒或招謗。豈望眉間黄上來，聊守鼻端白無恙。

賀舫葊輓詞
履綦忽漫失斯人，素行羣推賀季眞。不脫寒酸存本色，每逢唱咏用全神。修蛾未肯描新樣，羸馬常甘步後塵。莫訝哭臨多淚雨，貧交十載最情親。

其二
嘔盡心肝爲决科，一官纔得遽沉疴。命窮眞比夏畦鬼，身死未醒春夢婆。絮酒我同蠅作弔，過門客已雀堪羅。關心最是玄亭草，誰與編排束筍多。

其三
蒿徑凄如仲蔚居，瓦燈布被了無餘。翻令健婦供親膳，祗望孤兒讀父書。一束有芻人已渺，連舟無麥誼終虚。潞河亭外斜陽冷，腹痛歸䘮薄笨車。

平定囘部鐃歌
露布星馳萬里風，廟謨指顧定膚功。大荒西去無征戰，囘鶻城頭馘兩雄。

其二
伊犁定後拓堯封，寧復佳兵更選鋒。馬到天閶蹄萬里，人來月竁趼千重。

其三
雪窖窮酋久縛雙，特教仍擁舊旌杠。至仁網自開三面，詎忍先防反吠厖（逆酋波羅泥都及霍集占舊為凖夷拘於伊犁，我朝平伊犁後，特釋之，俾歸統所屬，不意其反噬也）。

其四
絶漠兵塵又一時，入懷窮鳥轉張鴟。天西萬里堅昆部，蕩掃重煩問罪師。

其五
當轍寧知臂力微，潛軍敢救庫車圍。鄂根河畔流屍滿，千隊囘人不半歸（我師攻庫車城，敗其援軍於城下）。

其六
廟謀方宻將謀疎，釜底翻驚漏網魚。戎幕烏啼軍尙卧，漫籌穴道抵衝車（主兵者方穴地攻城，而賊酋已遁）。

其七
易將重敎罙虎嵎，凱旋壯士再長驅。先機一著誰籌及，傳箭增兵已在途（上更命將軍兆惠等進討，并慮軍力未厚，預調兵應援）。

其八
于闐古部早來傒，臺醆酮漿列隊齊。採玉河邊軍曉渡，始知世有水流西。

其九
懸師深入遇蜂豺，血戰孤軍黑水涯。我馬已疲人自勇，重圍枉作堵墻排（我師深入，以馬力疲被遮於黑水）。

其十
旗鼓眞從天上來，赴援百道疾如雷。發兵寧待前軍䧟，數月前頭詔已催。

其十一
轉戰經旬氣益振，名駒又蹴敵營塵。突圍萬賊中間出，檢點何曾失一人。

其十二
阿克蘇城暫駐軍，出關駝馬早千羣。怪來邊地無輸輓，萬里芻糧用組纁（大軍囘駐阿克蘇，上命以布帛就囘民易粟，用置內地饋運）。

其十三
兩道分兵斷互援，漫憑雙窟固藩垣。握奇旣掣連雞勢，犄角先摧駭鹿魂。

其十四
枹鼓先聲賊膽寒，各擕輜重走蹒跚。好家居已全抛卻，先减攻圍一半難。

其十五
天兵纔到競開關，膜拜遺黎满闠闤。約法數章剺面泣，始知身隸帝紘間。

其十六
受降城築極西天，盡買犂鋤罷控弦。戎索仍輸三壤賦，羌人初使五銖錢。

其十七
鐵騎窮追宼遁宵，旄邱何地托飄摇。穹廬煮革寒烟外，乞活能支幾暮朝。

其十八
草木兵威抵鐲鐃，驚弦鳥已墮鳴𩩉。失羣剰有孤飛影，何處空林更結巢（波維泥都先斃於亂軍）。

其十九
拔達山前索遁逃，敢誰複壁䕶持牢。於期頭在終爲禍，流涕荆軻一把刀（拔達山囘部以霍集占首來獻）。

其二十
長翟雙如首著戈，欃槍星落大荒多。梟來菜市南頭挂，曷鼻䫜顴兩鬼魔。

其二十一
嚴更宣喚紫雲車，爲到紅旗萬里賖。親向壽康宮送喜，觚稜未曉月初斜。

其二十二
升中爟火炳蕭薌，肆類明禋答昊蒼。早覺兵氛銷六幕，泰階風景盡文昌。

其二十三
鴻號頻辭赫濯聲，特頒解澤潤寰瀛。卻聞父老翻爭訝，內地何曾識用兵。

其二十四
蕩洗兵戈四塞寧，辟雍紀績又碑亭。雄文偉烈俱千古，御筆從天自勒銘。

其二十五
銜命諸王肅祭陵，橋山弓劍炳神燈。經過松杏山前路，又覺周疆一倍增。

其二十六
中華文字到遐陬，番漢書看互校讐。囘鶻城邊碑十丈，天章長照海西頭。

其二十七
禮隆郊勞駕親臨，下逮偏裨也紱簪。刀劍舊瘢文繡裹，豈徒挾纊結人心。

其二十八
崑崙天外孰曾探，聲教今眞率土覃。西域傳中三十六，又添典故史家談。

其二十九
大食名刀持獻賮，于闐寶玉貢盛匳。何須更侈登封瑞，此卽西方比翼鶼。

其三十
一統車書大覆函，持盈睿慮倍寅嚴。從知兵甲全消日，文德逾敷萬國諴。

南苑大閱恭紀
雪晴南苑曙光皚，翠輦親臨閲武來。千步廣開盤馬地，一旗高颭晾鷹臺。風雲捲陣戈揮日，烟燄騰霄礟震雷。特許遠夷觀壁上，威聲早過白龍堆。

卷八　起庚辰正月至辛巳正月
元日早朝
彤庭冠佩賀元辰，今歲朝儀分外新。雞鹿塞俱編屬國，麒麟閣已畫功臣。呼韓稽首班行肅，契苾駢肩宿衛親。糺縵五雲金闕朗，太平中外一家春。

偕北墅青來壽雪蒔亭竹軒郊園納凉
退直日未夕，蕭閒無塵機。素心四五人，聯步穿林霏。一鷺若前導，斜飛過釣磯。層巒多古松，大者皆合圍。藉草坐其下，空翠襲葛衣。日仄松陰轉，吾亦隨之移。流連不覺晚，披襟澹忘歸。皓月忽已出，淸暉流翠微。

哭汪幼泉民部
不謂吾師後，驚傳冢嗣殂。門庭望弓冶，名字是醍醐。官未施行馬，人猶愛及烏。盛衰何限感，賸有淚痕枯。

其二
别未三年久，哀從兩世增。師門今遂替，天道竟安憑。鶴髮悲應極，鴒原力未勝。敬容殘客在，報答愧何能。

于闐玉歌
驛馬奔車汗流足，將軍遞到于闐玉。大小磊落三十顆，生牛皮裹牢結束。白作截肪靑蔚藍，塋澤皆如水新沃。觚稜初曉肅奏進，光映朝霞炫人目。此邦遠隔玉關西，洪荒以來未内屬。崑崙西流入其境，分三玉河烏白綠（見平居誨《于闐行程記》）。少時讀史疑天外，何處西域三十六。張騫使節空經臨，呂光兵威未降伏。豈知今日入版圖，周索新恢過身毒。此玉遂充方物貢，水漲撈來不煩督。足覘我朝德威溥，地盡九垓悉燾育。君不見天寳初載索西賮，興師勃律武功黷。裹糧轉戰四萬人，海激成冰一朝覆（見《酉陽雜爼》）。又不見大觀年間造八璽，遣使往求幣滿簏。答書竟號獅子王，國寳雖成國體凟（見《游宦紀聞》，皆于闐玉事）。卽今綑載來輪蹄，習見翻似豐年穀。試披往牒徵典故，此事古來見者孰。傳之史策垂無窮，應笑漢家侈卭竹。

古北口
設險人增一堵墻，天公寒燠豈分疆。如何一樣垂楊樹，關內靑靑關外黃。

驟雨
蟄雷轟脚底，驟雨注峯巔。風吼千山樹，天低萬竈烟。馬驚拳似蠋，帳拔舞如鳶。忽漫高空掃，羲輪又朗懸。

次韻倪敬堂少僕過玲瓏山之作
山行日日馬首東，慣見岡阜如遊龍。忽然高崖揷天起，幻出十里玲瓏峯。佳名傳是御題賜，倍覺峯勢增玲瓏。健鬛森開巨魚脊，萬古排立摩靑穹。但疑斵削五丁手，詎藉雕鏤工倕功。袤延如屏薄如紙，幾恐片片吹落隨罡風。嵌空一竅更誰鑿，如大圓鏡懸虚空。嘘吸朝霏味寒秀，透漏旭景光曈曨。横吐風穴聲萬籟，側穿月窟翳一重。惜哉抛落甌脱地，空自岌嶪排如墉。洪荒以來未有人跡到，七十二代徒向云亭梁父誇登封。兹峯倘得托區夏，當與岱松嶽藕日觀雲海相爭雄。何至鬱鬱久埋没，韜奇濳采塵霧蒙。但有牧童横笛卧淺草，樵夫持斧尋深叢。彼方身在畵中不自覺，那能標舉勝槪傳郵筒。豈知山川靈秀待時顯，入我朝始光昭融。向來廣莫之野罕過問，一旦包入長楊五柞周阹中。忽如一鞭驅之到禁籞，不煩畚鍤移愚公。吾皇更爲肖形揣稱錫嘉號，益使匡廬面目呈眞容。譬若渭濵釣叟老不遇，忽經後車卻載稱非熊。千年古松偃蹇深澗底，匠石一顧作棟隆。峯乎峯乎可以慶遭逢，從此名敵泰華嵩。不比武陵遠錮蠻子國，豈同仇池屈䧟氐王宮。我生到此信何幸，得從甫草歌車攻。况有勝侣老詞伯，帝後第七車是倪寛翁。相與緩鞭恣游覽，横看側看竒無窮。君家錢塘山水窟，尙有兩高三竺堪支笻。伊余生長陽湖畔，假山僅藉壘石充。今朝不覺歡喜讚歎得未有，開闢眼界觀鴻濛。欲傲五臺五座大耆崛，不數九華九朶靑芙蓉。亟拈秃管和强韻，要記雪泥爪迹附塞鴻。

次韻王禮堂光祿木蘭枉贈之作
霜天藉草共論文，閒對荒原萬馬羣。如此雅懷良可笑，自慚少作久應焚。針師門豈嫌人販，隣女光應許我分。卻喜結交從塞上，向來京邸漫相聞。

其二
書生袴褶狀如何，非我能騎馬善䭾。此地只應知己少，如公始可患才多。經繙東土非三竺，水徙南流失九河。戎帳一樽談古學，兩癡不覺到顔酡。

扈從途次雜咏
其一　帳房
陸居那有屋，布幕羃荒塍。地恰規方丈，天惟隔一層。常分茅店月，敢擬幔亭燈。風雪聊堪蔽，求安本未曾。

其二　風旗（帳房所在各立旗以為識别）
危竿旗色别，卽此是心旌。不畵龍蛇動，偏分赤白明。遙知戎帳在，略似酒帘輕。人馬皆能識，於斯悟用兵。

其三　土竈（掘地爲竈）
莫笑塵生甑，由來掘地炊。柴燔無老婦，蓐食似潛師。詎仿風爐製，聊存土銼規。行圍非禦敵，不用减增爲。

其四　晃燈（夜則懸燈於竿，亦以識别）
懸燈形製異，識别爲宵行。陸地成星海，荒原列火城。方圓無混雜，三兩各分明。訝許冰霜夜，何來萬點螢。

其五　行牀
可叠如湘扇，將懸少戸楣。粗寜煩象飾，低恰稱龜搘。百尺高何用，五更盡輙移。尙憐僮僕軰，席地草紛披。

其六　矮桌
高惟憑寸木，方豈僅三隅。攤卷宜卑論，摸稜敢短踰。當筵趺坐慣，隱几鞠躬劬。或作齊眉案，侏儒所必需。

其七　馬繩（繫大絙於竿，所以拴馬）
矌野無閑廐，長絙繫短桅。似將綿蕞禮，欲範跅𧿇才。也比金覊絡，非銜鐵騎枚。縶維終雅意，爲恐遠颺開。

其八　駝筐（以柳爲之，盛器什，負於駝背）
織柳裝家具，封駝力素諳。製原從曲木，用恰抵都籃。豈壓明蹄重，偏宜腫背擔。亦知車載好，深恐阻層嵐（行李亦有以車載者，每遇險阻輙後期，不如駝負之可以必到）。

其九　銅硯（狀如方匣，以絮漬墨汁實之，可以蘸筆，以其便於擕帶也）
斵石姿能潤，澄泥質亦良。誰知銅穴臭，也染墨花香。蘸慮霜毫秃，磨將盾鼻當。桑僑還用鐵，此製亦何妨。

其十　皮包（以裝衣被）
巾箱嫌易礙，襆被此堪擕。腹大何空洞，皮柔少角圭。能容眞有量，最軟任相擠。緘口懷韋佩，鴟夷漫滑稽（旣裹物則結其口）。

其十一　皮碗（皮爲質，髹漆之）
木豆深防䙝，金盤太覺奢。名從陶復穴，技出革工家。不慮翻羮碎，難供鼓缶嗟。只嫌髹漆氣，未可用烹茶。

其十二　火䥥
雅製觿同佩，神功燧共靈。此金能尅火，似刃發于硎。寸線驚飛電，千芒迸亂星。隨身擕爝具，一笑比流螢。

其十三　短褂
短後衣原古，戎裝稱服驂。十圍腰欲露，半臂手難函（古半臂之製想類此）。䙝袂雙非隻，明衣一可三（褻裘短右袂，此則兩袂皆短。明衣一身有半，此則僅半身而已）。僬僥如著此，或尙覺毿毿。

其十四　戰裙
縛處藏紈袴，披來露繡襠。何須白練製，畧竝錦韉長。衣反居裳內，男偏作女裝。裙腰靑草色，相映道途旁。

其十五　幔城
裁布成城郭，斯須百堵移。白疑圬者堊，速豈化人爲。圜璧非黌舍，重輪似月規。笑他蒸土築，空費十年期。

其十六　氊廬
畧用紅氍蓋，全裁白㲲光。穹廬原北俗（圓爲蒙古包），方幄號西洋（方者曰西洋房子）。軟不鳴簷雨，皚疑有瓦霜。營門千帳拱，帝座在中央。

其十七　御道
廣陌平如砥，觚稜界兩旁（两旁起高稜如塍）。過山連鳥道，到水接虹梁。氾掃居民守，奔馳過客防。看他望幸意，直抵古衢康。

其十八　便橋（御橋旁別築一橋，隨從者及輜重皆行之）
跨水橋添築，分岐路偶雙。窄寧同畧彴，堅已勝徒杠。雖少紅欄柱，仍支白石矼（多累石為橋柱）。秋來霖潦減，應少怒濤撞。

其十九　病駝
伏地寧探水，郞當疥滿胸。風聲酸一𡇼，山骨寫雙峯。只好銅街鑄，兼難翠釜供。僂行憐郭老，此日太龍鍾。

其二十　羸馬
千里追風足，如今作廢才。識途嗟老病，戀主但鳴哀。過騎誰憐此，飢烏已啄來。敝帷安可得，硉矹入黄埃。

其二十一　割草（木蘭中遍地皆草，既佔地卽割其草以秣馬）
行薙聊除地，兼堪秣我駒。不擕三品料，但束一生芻（木蘭草最肥，飼馬不用豆）。詎剗陳根盡，愁逢野燒枯。倦來思小憇，還作綠茵鋪。

其二十二　打柴（木蘭中各取山木為薪，無禁例）
糧有牛車載，薪寧馬矢燒。材原多棫樸，囿不禁芻蕘。劚趂摧枯勢，擔乘射的颷。日斜方待爨，莫作爛柯樵。

其二十三　喞嘍喊（謂喊呌者。營中禁此甚嚴，置卒廵邏）
肅肅鈎陳靜，司囂按路稽。跡如㝷響卜，威可怖兒啼。日落惟鵶噪，風淸或馬嘶。無譁見軍令，萬帳出聲低。

其二十四　苦拖力（國語謂僮奴也）
等是人奴耳，憐渠更苦辛。採柴攀嶺木，看馬宿車輪。憔悴成人腊，凄凉羡鬼薪。卻聞纔得暇，博進又爭緡（此軰多好賭）。

其二十五　買賣街（賈人隨營設街貿易）
負擔來成市，熙熙為利忙。㕓疑夫布製（列布帳爲市㕓），貨取子錢償。也似趂墟鬧，居然列肆長。見珍因物罕，敢怨價增昻（入木蘭久則物益少而價益昻）。

其二十六　蒙古營（䝉古王公率其兵從獵者，在營門外數里另立一營）
數里營門外，穹廬滿澗阿。華言應不曉，羶氣覺偏多。食但烹羊酪，行還跨槖駝。年年供獵騎，哨路熟林坡。

其二十七　棒椎峯（在熱河。平岡上突立一峯如椎，俗稱棒椎峯）
峯頭驚孑立，石筍忽然生。頗似金莖狀，殊慚玉杵名。空中禪棒喝，月下搗衣聲。遠壯行都色，孤標接太淸。

其二十八　羊腸河（木蘭中溪河甚小而曲，俗名羊腸河）
深山無畎澮，水到自渠來。斷續疑千結，縈紆似九迴。淸原腸可滌，劈豈掌爲開。若近長安道，堪流曲水杯。

其二十九　塌子頭（蒙古語謂沮洳地也，過之慮䧟泥淖）
沮洳原非地，灰連草幾層。歸墟浮水出，息壤積塵凝。失足愁旋濘，驚心似履冰。沿邊疾驅過，人馬共兢兢。

其三十　達巴罕（蒙古語謂高嶺也）
蜀道難眞見，靑天一線通。人行飛鳥上，馬踏亂雲中。一落愁千丈，三休到半空。更憂輜重阻，露宿滿山風（每過嶺，輜重難行，或遲數日始追及）

入古北口
路從雲霧下崔巍，響踏空山落葉堆。投棧馬嘶歸意急，入關雁帶峭寒來。新茅縛把增簷角，老樹刨根作炭材。又是一番風景換，好將月令譜邠邰。

曉行大寒
五更起來寒大作，孤燈無光耿戎幕。重裘如裹鄧艾氊，出門不覺同紙薄。上馬未敢驟加鞭，爲恐一蹶折凍腳。殘雪在山月在地，淸興方將逐寥廓。寒威刮人銛於刀，透入層層揫筋絡。但覺兩足非我有，更恨雙耳無處閣。舌避空思捲入喉，齒寒若或拄其齶。沸湯煖酒熱粥糜，有錢難買一桮杓。可憐鼻息結在䰅，滿口冰稜白光皭。少年面目忽作翁，僮僕相看盡驚愕。

文端師兩子承霈承𩆩余授業弟子也自其兄民部君殁後余致書囑其以吾師諭葬事詣闕謝恩兹以孟冬之杪入都余請於春和相公代爲陳奏是日蒙恩召見瀛臺以民部君廕官賜霈而賜𩆩舉人余目覩曠典不勝額慶恭紀二律
兄終官及弟，此事古何嘗。聖主恩眞厚，名臣澤故長。鎻闈增放榜，粉署乍含香。頃刻瀛臺路，三看拜寵光（初召見詢家事，旋各陽舉人，繼復官霈。一刻間凡三謝恩）。

其二
自天來喜信，感極老門生。仕籍今堪繼，師門遂不傾。懷賢聖主意，念舊相臣情。游說慚何力，曹邱浪得名。

觀回人繩技（走索之戲，晉《樂志》及《文選》注謂以繩繫兩柱，人行其上，是其索乃平繫也。今内地有能之者，回人則立一長木，斜繫一繩屬於地，步而直上，尤號絶技云）
險竿矗天五十尺，拔地孤撐少墻壁。其旁斜出十丈縆，短杙繫之堅㭬石。彩虹影挂寥空高，紙鳶線入靑㝠窄。了無階級叠層層，詎設梯桄排節節。誰何健者獻技來，曷鼻虬鬚眼睛碧。猿臂未解左右射，鳶肩豈有大小翮。手持一木當胸横，輕重兩頭取相適。奮足忽如履平地，直上不藉人扶掖。懸藤裊裊獼猴行，釣絲摇摇蜻蜓立。斯須更進竿頭步，獵獵罡風迎面拍。觀者𥈭眙舌盡吐，深愁虀粉碎一擲。整暇故出一足翹，盤旋或作雙趺結。令威華表留鶴爪，王喬絳闕馭鳬舄。咿嚘更復操蠻謳，要使廣場歎嘖嘖。神哉技乃至乎此，肉飛仙人不足嚇（見《北史》及趙崇絢《雞肋編》）。問渠遠自囘鶻來，戎索新恢就俘獲。勃律天西古不庭，今入幅員受屬役。絶藝洵過龜兹樂，盛事更勝越裳譯。太平物色於此徵，莫但看成一戲劇。

春和相公四十壽詩
扶桑弧矢掛靑旻，黃閣開筵正早春。賜券功兼官將相，秉鈞身是國勳親。萬間廣厦胸恢廓，千頃澄波量渾淪。平格何須多祝頌，天敎霖雨潤斯民。

其二
早曾授鉞帖番酋，帷幄今逾著壯猷。朝議盡疑疆外事，廟謨獨倚席前籌。平淮力贊惟裴相，佐漢功成首酇侯（蕭何國封南陽之酇，與贊同音。或讀爲嵯，則地在襄陽，非何所封也，見《資暇錄》等書）。多少凌烟褒鄂將，勳班孰竝最高頭（紫光閣圖畵功臣，公居第一。御讚有云：「西師之役，惟汝予同。酇侯不戰，宜居首功。」）。

其三
一德堂亷喜起歌，手調伊鼎奏羹和。虚舟相度猜疑少，連茹人材長養多。温室樹前頻贊畫，小車花下亦經過。從知四海蒼生福，當國名臣髩未皤。

其四
綺筵樂事艷稱觴，花信風前日漸長。燈節過猶留璧月（誕辰正月二十一日），沙堤高更接銀潢（公子為額駙）。笙璈紫府仙音朗，觚爵黄封法酒香。共向五雲瞻氣象，台階福曜亘榮光。

文端師二子初入京舊時賓客皆目笑之以爲何所望也及遭榮遇或又謂余有畫策之能抑知聖天子垂念舊臣久而弗替豈臣下所能仰窺萬一乎詩以誌愧
葛帔西華傍路塵，昔時賓履更誰親。豈應成季勲無後，亦恐田横客笑人。一代特開新卹典（廕官旣殁，移賜其弟，此例從來未有），九重自念舊勞臣。衣冠優孟慚何與，劇喜師門免負薪。

卷九　起辛巳四月至癸未春
臚傳紀恩四首
玉殿臚聲肅早朝，雲端仙樂奏虞韶。班依雉尾開宮扇，時先龍舟奪錦標（向例盧傳在五月，今改四月二十五日）。四海人才文一等，十年場屋蠟三條。生平望此如天上，何幸今眞到絳霄。

其二
三唱依然伏地堅（令甲唱名至三聲，猶伏地不起，鴻臚官掖之出班），緣知仕宦戒爭先。無才名敢羞王後，有客書能炫趙前（東坡詩：「羅趙前頭且炫書。」）。蓬島雲霞曾到頂，洞霄班位總稱仙。已慚鼎足猶非分，敢望巍科第一傳。

其三
走馬長安已老蒼，多慚人說探花郎。來從金水橋中道，出有天街繡兩行。恩重始知無可報，才微自問有何長。宫花插㡌生輝處，也比山妻瘦面光。

其四
卻憶燈窻弄墨丸，先公珍作掌珠看。弱齡時已期今日，舉世人皆艷此官。一第倖成偏已晩，九原雖笑對誰歡。只餘簫鼓喧迎處，略慰慈闈兩髩殘。

寫眞詞
寫照全將面目移，那堪風格尙招疑。木蘭莫道誰能辨，怕有人還著眼窺。

其二
變相觀音換本來，金光影裏又相猜。不參皮相參神相，妬女生平也有才。

贈寫照沈錦
世人論畵重山水，花草翎毛仙佛鬼。畵人亦只畵古人，寫照雖工固所鄙。豈知繪事此最難，未可憑虚信手擬。伏勝授經圖摩詰，子敬書裙摹老米（王維有《伏勝授經圖》，米芾有《王子敬書練裙圖》）。但取神采不取形，苟得其意一掃耳。試起昔人相比對，未必風貌果如此。寫照乃以人爲的，毫釐差輙謬千里。刻劃模成印板中，玲瓏影取帷燈裏。穠纎相稱配瘦肥，毛髮欲動肖悲喜。事兼束縛與馳驟，依樣葫蘆豈薄技。譬如拈題作時文，一縷脈縈微妙㫖。多少詩古文辭家，掉頭弗屑挂牙齒。一朝執筆就繩墨，覂駕跅弛不成理。乃知傳神阿堵中，慘澹匠心幾生死。會稽沈生秘獨擅，布衣徒步長安市。我來請作壽母圖（時為家母寫照），意思安閒拂素紙。詎須九朽始一罷，頃刻圖成未移晷。懸之粉壁羣聚觀，三尺小鬟亦曰似。信哉兹技有别長，弓人之弓矢人矢。古來絕藝當通都，早晩遭逢名鵲起。會看待詔金馬門，縑素揮成進綈几（時將供事方畧館）。

恭和御製葉爾羌鼓鑄乾隆錢呈樣元韻
採玉河西蕆武功，新成錢幣似泉通。貢輸寧用千緡重，文字依然九府同。入貫政如綱挈網，周輪恰比外環中。從知絶域歸陶鑄，誰復金夫不有躬。

送倬其南還時方成進士以需次歸里
秋堂餞别菊花杯，柔艣輕帆潞水開。需次歸終勝下第，成名日况及循陔。經高千佛爭傳誦（君闈墨為時所推），山到三神輙引迴。一事早輸君領取，漁莊蟹舍且沿洄。

其二
春明浪跡兩狂生，幾度聨牀聽雨聲。貰酒毎爲無事飲，稱詩相戒不平鳴。一驢出入更番用，半著輸贏抵死爭。今日臨岐能不感，何時重與話寒更。

汪用明以紅袖添香伴著書小照索題卽送之任
居然砥室擁紅妝，此老將無太作狂。堪笑長安彈鋏日，十年閒卻老糟糠。

其二
擘窠大字彷平原，曾著書名到禁垣。從此更應工楷法，綺牕驗取折釵痕（君以書名長安）。

其三
一官到手未妨奢，莫笑徒從畵裏誇。留後西川亦常事，安知措大不豪華。

其四
辛苦京塵客味甞，喜看晝繡乍還鄕。忍寒半臂他年事，先賦痩妻面復光。

翰林院有土地祠相傳祀韓昌黎詩以解嘲
瀛洲署中坎社鼓，社公傳是韓吏部。建置本末無可徵，肇祀不知義何取。從來名賢殁爲神，各視生平所建䜿。或班侍郞居碧落，或冊眞人位紫府。或選閻羅分殿十，或封遮須列爵五。鬼官司命周顗除，太陽都錄魏徵補。白傅已列蓬萊仙，曼卿更拜芙蓉主。况公日星河嶽氣，立朝大節炳千古。絶脈能開道學先，餘事亦號文章祖。抗疏幾碎佛氏骨，從祀不慚宣聖廡。豈宜罰作土地神，坐使淮隂噲等伍。屈宋詎稱衙官職，欒郤翻充皂隸戸。生前磨蝎坐命宮，曾謫嶺南鮫鰐浦。庸知身後尙蹭蹬，無端又遭左遷侮。鄕先生可祭於社，此地初非公故土。卽云立社爲欒公，公未久修史館簿。區區冷官一臠肉，寧足爲公增華膴。我來展謁聊解嘲，且勿牢騷碩人俣。幸未改塑浮屠像（潮州有公像作浮屠形，廵撫郭青螺易以木主，見《湧幢小品》），儒服依然端章甫。香火祠雖處末僚，翰墨緣仍近藝圃。猶勝杜陵老拾遺，變作十姨呼阿姥（杜拾遺廟訛為杜十姨，塑女像，見《蓼花洲閒錄》）。

題申榿林桃葉渡江圖
一水盈盈問渡時，邗溝春色好胭脂。多情卻笑樊川老，翻到吳興設水嬉（姬維揚人）。

其二
難得傾城一笑留，鷫鸘典盡儘風流。從知煖老憑燕玉，不用臨風憶敝裘（君自題謂「賣裘買妾」）。

其三
瓜步春潮綠半篙，綺牕深護撥檀槽。江神亦解人憐惜，不遣狂風作浪高。

恭和御製題職貢圖元韻
披圖逈睹萬方春，絶域咸修職貢均。聖世聲靈原赫濯，扶輿血氣總尊親。聚來玉帛逾千國，唱出臚句備九賔。畢昴街看連界合，鰈鶼瑞盡敂關臻。獉狉古貌疑毛女，詰屈方言譯舌人。禹貢規模慚尙狹，堯封景象寫偏眞。百川水自朝東海，六幕星皆拱北辰。王會衣冠寧比盛，淵衷彌自凛持循。

和友人洛陽懷古四首
其一　芳林園（魏明帝因漢舊苑增築，後以避齊王芳諱，改名華林園）
包絡川原禁籞恢，令嚴將作鼓聲催。也如銅雀臨漳起，遂使金人別漢來。繡轂千蹄官負土，紫綾半臂帝登臺。洛陽他日名園遍，風氣多應自此開。

其二　金墉城（晉受禪後居陳留王於此）
另築名都處讓皇，洛陽城外又宫墻。近非別苑遊春地，閒似禪家退老堂。正朔尙留殷沫土，附庸畧彷漢山陽。累他一个羊皇后，打作鞦韆上下忙（晉惠帝羊后屢廢，屢入此中）。

其三　梓澤園（石崇别業，卽金谷園）
一代豪華擅此園，朝朝暮暮最銷魂。美人絶色原妖物，亂世多財是禍根。浮白觴前猶舞影，落紅枝上忽啼痕。樓頭一擲終佳話，能博蛾眉死報恩。

其四　西陽門（石勒擒劉曜處）
東西二帝此相攻，事往猶傳戰血紅。兩陣間分誰盜賊，六經外另有英雄。冰痕早泮靈昌渡，鈴語先占替戾風。千載共知胸磊落，故應狐媚笑曹公。

納涼
暑坐到參橫，微涼猶未生。誰知秋有信，已在一蟲鳴。

皇太后七十萬壽詩（謹序）
升恒嘉慶，從來率土歡欣；仁壽昌期，必在太和翔洽。惟國家運當鴻朗，如日方中；斯宮寢福集駢蕃，與天無極。欽惟我聖母皇太后，徽嫓姒任，遇隆馬鄧。生聖人以建極，斯躬不自勞；爲大母以垂慈，已物無弗被。歛時五福，用敷錫厥庶民；承敘萬年，俾緝熙於純嘏。我皇上祗遹紹聞，懋昭錫類。非特奉遊觀而歲廵或再，勤問視則日朝以三。凡夫噢咻黔黎，登之袵席；掃犁荒裔，慰厥雲霓。皆推不匱之仁，用切如傷之隱。洵慈孝竝居其至，盛美爲亘古所無。而休和所及者遐，景運亦於斯可見。兹者璿圖紀巳，玉琯囘陽，正繡線之添長，喜璇籌之介慶。時則重熙累洽，世是春臺；久道化成，人皆壽域。祁連山外，早靖兵塵；勃律天西，更恢戎索。萬餘里幅員逈擴，數十國鞮譯胥通。褒鄂弓刀，勳名入繪；海山鶼鰈，職貢成圖。加以象緯吿祥，宿離協度。二曜煥夫璧合，遠叶重光重輪；五星貫若珠連，不數聚奎聚井。凡此洪庥紛集，總爲慶會增歡。鉅典用昭，隆儀斯備。琅函瓊笈，雲迴金冊之章；繡錯綺交，日麗珠屏之字。綵衣躬舞，節應韶韺；瑶斚親持，味分沆瀣。月宮翔其霓羽，日觀麗其雲鱗。鼇鳳千盤，熒煌燈海；魚龍百戲，曼衍毬場。瞻慶喜之方新，知壽祺之彌永。從此西方壽佛，朗映祥光；南極老人，長昭瑞應。悉可預推而識，要皆必至之符。臣忝列詞垣，幸遊化宇。訢誾倍切，爲登萬壽之科；歡忭莫申，敬效九如之祝。敢拜手稽首，以獻詩曰：
延洪嘉慶啟天閶，率土歡騰愛日長。酒暖瑶觴齊獻壽，律吹玉琯正囘陽。九華日絢曈曨采，五色雲開糺縵光。共向觚稜瞻氣象，早看六幕朗榮昌。

其二
任姒興周聖德過，宫中堯舜掖廷歌。睢麟有化沾仁澤，簾扆無爲養太和。禮佛香天慈廕普，觀民繡甸湛恩多。璿圖自協綿長福，見説彤闈髮未皤。

其三
萬方尊養奉璇宮，聖主躬修孝治隆。鳳輦扈游三月暮，龍樓問寢百花中。逈恢慈庇開疆索，普合歡心祝華嵩。千古宫闈多記載，誰如帝德最淵崇。

其四
慶會將看大禮行，早傳盛事數年并。譯鞮絶徼車書擴，珠壁穹霄象緯明。天保詩原連杕杜，坤成節恰煥璣衡。從知天錫駢蕃福，總助昌期悦豫情（去歲蕩平囘部，今年有日月合璧、五星連珠之瑞）。

其五
窣地玲瓏錦繡鋪，鑾輿郊苑進皇都。玉淸樓觀三垣象，金彩雲霞五嶽圖。月窟羣仙衣是羽，幔亭廣樂曲如珠。十年一度看嘉會，鼂采榮光滿九衢。

其六
紺宇琳宮祝福因，招提處處寶華新。梵天花雨霏空界，經海鐘魚轉法輪。無盡燈燃光不夜，衆香國䕶景長春。貂蟬簪紱分行拜，祇候安輿度軟塵（朝臣設經壇祝嘏，諸命婦皆跪迎安輿。）

其七
鴻臚綵仗引朝儀，忭舞千官賀玉墀。琬琰載鐫瑶璽字（㳟上徽號），珠璣新織錦屏詞（上親撰聨珠壽言，織成錦字爲屏）。斗奎文朗先升秀（隔歲先開萬壽科），綸綍恩多普錫釐（頒恩詔）。信有天家稱慶澤，九垓誰不被洪慈。

其八
旬日瓊筵禮數賖，食單庭實叠增加。千年桃熟瑶池果，十丈蓮開玉井花。杯浥仙人金掌露，奩函織女錦機霞。洵看備物稱隆盛，都向彤墀煥瑞華（上親進膳十一日）。

其九
皇躬自舞玉階前，折矩周規衎壽筵。節應簫韶儀鳳翽，輝生冠佩袞龍卷。慈顔恰映斒斕彩，聖慕原同象勺年。騐取天懷訢暢處，舉朝孝弟總油然（上親爲蟒式舞以侑壽筵）。

其十
皓白鬚眉入宴榮，功臣畵了畵耆英。華胥世界多仁壽，貞觀朝堂重老成。黄髮在廷增氣象，靑山有客頌昇平。唐賢僅得三分一，漫擅人間九老名（上擇文武大臣及在籍大臣年老者各九人繪圖，繼香山九老）。

其十一
綵服還增廿日長，滿城歌舞慶遐昌。香車士女遊蓬閬，錦帙詞章麗縹緗。北斗樽開顔有喜，南山頌叶壽無疆。從看化宇春臺景，益擴帡幪徧八荒。

其十二
信識熙朝萬福同，春暉長朗禁廷中。候當繡線纔添日，律是黃鐘第一宫。瓊笈七籖潢漢上，瑶籌滿屋海天東。蕃釐總助皇心豫，歲歲歡承晝景融。

題畢某蕉隂小照
不須高士竹中逋，别有淸隂满地鋪。種得芭蕉三百本，綠天深處結跏趺。

其二
蒲團枯坐似頭陀，靜裏禪心水不波。忽漫綠窻飛雨㸃，秋聲偏覺此間多。

修史漫興
史局虚慚費月餐，古今歴歴作閒觀。千秋於我宜何置，寸管論人固不難。高燄輝檠紅燭炬，古香浮硯翠螺丸。只輸小宋風流處，少个濃粧伴夜闌。

賀秋帆修撰納妾次諸桐嶼編修韻
合歡淸醥映玻瓈，不唱江南烏夜啼。才子名高蓬頂上，美人家住苑墻西（景山梨園家女）。忍將芍藥呼爲婢，不用梅花聘作妻。從此消寒憑暖玉，禁他殘臘朔風凄。

其二
寓舍初移闢綺窻，簾衣增䕶守門厖。眉痕親點螺丸黛，曲譜新傳羯鼓腔。卧甕牀頭聲喚幾，修書燭下影成雙。只愁消息聞南國，春水防他北上艭。

王詒堂編修邀客陶然亭而不及余余是日獨游適至遂入座兼訂法源寺看海棠之約
經旬閉門不可耐，一壼酒掛僮奴背。城南野路确犖行，破車聲如老翁欬。㝷幽遂到黑窑厰，忽遇掩關但犬吠。疑有貴家姬妾遊，不許旁人見眉黛。園扃難爲看竹袁，興盡欲作迴舟戴。無端扉啓肅客入，一笑原來是我軰。似慚折柬不我招，肯復揚觶麾人退。客以不速倍合歡，酒惟無量自擇對。侑歌雖無二八粧，具饌不數三九菜。狂來髮或植如竿，酣處胸已澆無塊。地高一徑有曲折，亭敞四隅少隔礙。城上探出西山頭，似向鄰墻窺醉態。纔離人海境便淸，始覺市廛塵果穢。乞漿得酒眞太賖，得隴望蜀不嫌再。春風計日到海棠，預約祗林重結隊。

喜敷廷姪孫至京
一肩行李又燕臺，握手眞堪笑口開。束筍卷知今益富，運租船記昔同來。曾憐白璧完歸趙（前曾入京，未就試而返），從此黄金始自隗。早喜述儂家事悉，鄕音欵欵簇深杯。

其二
買舟同上潞河濵，彈指俄驚十四春。韶景易馳眞轉轂，名塲未了又勞薪。馬雖識道慚吾老，蠖久蟠泥望汝伸。不用仍愁艱旅食，寒官虀粥共蕭晨。

奉派撰文有作
官職原宜翰墨緣，叨塵視草候花甎。楊劉體尙西崑麗，唐宋人多內制傳。蘿蔔生毛慚識字，葫蘆依樣僅成篇。相如典冊談何易，敢詡生平筆似椽。

贈説書紫鬜𩯬（姓黄，名周士，以説書遊公卿間）
紫鬜𩯬，貌何醜。爾頭寡髮面赤瘢，耑恃滑稽一尺口。酣嬉毎逐屠沽博，調笑慣侑侯王酒。妙撥鵾絃擅說書，故事荒唐出烏有。優孟能令故相生，淳于解卻强兵走。有時卽席嘲座客，自演俚詞彈脫手。張打油詩豈必工，胡釘鉸句不嫌苟。但聞噴飯轟滿堂，炙輠爭推此秃叟。自言名隸教坊籍，燄段曾供宴燕九。華淸承直知有無，唇舌君卿固罕偶。君不見石野豬、張浪狗，絶技俳優侍至尊，斗珠車帛承恩厚。如今朝廷絶嬖幸，不賜歌伶田半畝。姓氏漫同幡綽黄，詼諧聊附敬亭柳。

汪水雲硯歌
入市得一古硯，豬肝色，有鸜鵒眼二。厚寸許，長四寸有竒，廣半之。背刻「天錫永寳」四字，其右有「水雲」字，乃小篆文。左側刻楷書一絶云：「斧柯片石伴幽閒，堪與遺民共號頑。試憶當年承賜事，墨痕如淚盡成斑。」考《改蟲齋筆疏》，知爲汪水雲硯也。水雲名元量，字大有，以善琴事宋謝太后。國亡，隨三宫入燕。此硯蓋承直時所賜，故有「天錫永寳」之刻，其絶句則亂後追感之作也。《筆疏》又謂「水雲《北征》詩有云：『北師有嚴程，挽我投燕京。挾此萬卷書，明發萬里行。』則此硯亦必擕入燕，以詩書授瀛國公」者，然則孤臣遺蹟所寄，良可寳也，乃作歌以傳之。
昔文丞相有硯玉帶生，至今四十四字傳其銘。何哉復此一片斧柯石，再覩天水遺民迹。豬肝色映靑花斑，水雲小篆文囘環。更有七言一章章四句，自署頑民同石頑。硯乎硯乎當日機速房，揮檄草；慈元殿，寫降表。爾幸未與謀，完璧得自保。硜硜鐵筆鏤主恩，擬作魏公遺笏傳家寳。何期臯亭山畔悲笳鳴，蝦蟇更盡三宮行。是時守臣納欵宰臣遁，坐視鐘簴移徙銅盤傾。西母牕前老供奉，獨奮九死隨北征，此硯亦復不脛而走來燕京。同隊者，萬卷書；作伴者，三尺琴，爲南冠客供淸吟。故國河山同瓦裂，石不能言也嗚咽。可憐不作高漸離筑擊座寒，徒成朱少章印懷袖熱。授書木波師（瀛國公學佛，爲木波講師），酬韻王昭儀（水雲有和王昭儀詩）。想當搦管濡毫時，蟾蜍滴淚和墨研淋漓。卽今五百年來不知幾易主，一雙鵒眼猶似含漣洏。從來離黍滄桑際，多少凄凉難盡誌。往往或托一人載一器，翻抵東京夢華西京記。君不見咸陽宫中鏡一奩，開元年間錢半字，觀者輙爲談遺事。况兹孤臣手澤存，忍弗什襲弆藏亟標識。我爲作歌告奕世，不同武林舊事金㬋羅，應比汐社詩人竹如意。

秋闈分校卽事
澹墨纔分榜蘂香，遽持玉尺許評量。敢誇眼似新磨鏡，尙有魂驚古戰場。珊網慮疎羅一目，經籝欲叩腹三倉。所期瑞集高梧鳳，藉手文章報廟堂。

其二
魚雅衣冠列座分，科場責望此番新。主司原是蓬瀛長，分校全聨館閣人。文到醉翁應一變，莊收陸氏不妨貧。異時千佛經傳出，紙價長安幾倍論（梁觀二主司皆兼院長，同考十八人皆館閣人）。

其三
黑白漫漫局未明，别裁忍負夙心盟。九還可煉誰功到，一筆能勾奈哭聲。腕力袖穿風兩肘，眼花燈眩鼓三更。可憐利市襴衫客，豈識持衡爾許情。

其四
連日西風落葉繁，人間渾未識秋痕。勞薪已作溝中斷，戰骨猶留夢裏魂。曉擲靈蓍勤問兆，夜看雄劍擬酬恩。生平此味曾嘗遍，束筍堆邊手再翻。

其五
紙牕雁齒互排連，恰稱朋儕作達緣。選佛廣場兼說鬼，聚奎仙界合談天（諸同人連夕劇談）。鼻尖出火欹燈穗，舌本翻瀾沸酒泉。捫腹自慚無故實，衆中堅坐聽轟闐。

分校雜咏
其一　宣名
觚稜淑景日初寅，御紙簽名下紫宸。同軰半爲揚觶客（宣㫖無名者皆散去），至親翻有向隅人（校官親族例廻避）。一時朝服班行肅，隔夜巾箱檢點頻。却笑門前迴避字，主人出後貼偏新。

其二　赴闈
衣冠一隊出朝來，銜尾雕輪轣轆催。故友相逢休問訊，諸生旁睨或低徊。登瀛數恰符仙侶，觀象臺應聚斗魁（貢院近觀星臺）。此是昔年辛苦地，敢將鹵莽答羣才。

其三　封門
關鎻中分棘院森，外簾信息總沉沉。官封恰似丸泥固，人望居然入海深。粧閣但聞簷馬響，圍城不遞紙鳶音。由來選佛場高甚，隔斷紅塵路莫㝷。

其四　佔房
紙牕隣近似僧寮，三面分排判蕝茅。幽谷新鶯頻繞樹，畵堂舊燕早投巢（舊曾分校者，多佔正房，新進不知，則兩廂矣）。宵來說鬼常盈座，曉去聞雞爲近庖（房後卽廚竈）。斗室敢嫌方丈地，風簷猶憶號帘敲。

其五　聘禮牌
笙詩雅奏鹿鳴筵，賜鏹榮頒錦盒鮮。鎔處金分三品貢，鐫來字異五銖錢。質精應識披沙苦，禮重眞同納采䖍。却笑儒珍常待聘，今朝何以答求賢。

其六　供給單
食品開明等級殊，似防中飽落㕑夫。漫疑乞米書成帖，不比充飢餅在圖。日有隻雞公膳半（同考官日一雞），夜無斗酒客談孤。登盤敢更求精膳，苜蓿儒餐分已逾。

其七　鄕㕑
不能烹餁强司㕑，每一房頭撥一夫。聊可燔柴當老婦，偏工媚竈謟人奴（奉奴僕甚謹，冀分餘瀝也）。飢腸定有羊蹄踏，敝袴誰憐犢鼻汚。乞得㸑餘期撤棘，施施歸去傲妻孥。

其八　刻匠
梨棗先期妙選材，手擕月斧入闈來。官差獨應詩文役，儒術偏資刀筆才。技比郢斤眞善斵，文誰庖刃有餘恢。莫嗤梓匠徒求食，紙貴還期賣榜魁。

其九　分經
不多數子領羣流，餘軰經堂各探籌（擇年資深者為領房，餘皆掣籖占經）。多士未遑談虎觀，考官恰似劃鴻溝。逢來未必專門業，分後難爲易地謀。信有科場如射覆，量才人亦聽拈鬮。

其十　發策
䇿題分擬戒搜羅，不比賢良古制科。腹笥愁渠眞太少，記珠笑我亦無多。畧鈔兎冊留方便，暗度鴛針教揣摩。莫笑㢲巖編摭拾，果誰成誦口懸河。

其十一　刷題
剞劂纔完促刷題，平鋪棗板襯香泥。煤充墨汁三分澹（刷印用煤汁，無墨瀋也），帚掃㯶毛一剪齊。消息怕傳通信鳥，限期頻聽報更雞（刷時恐有漏泄，關防甚嚴。至五鼓卽須發外簾散題矣）。還愁漫漶文難别，監刻輪番仔細稽。

其十二　選韻
令甲初添試帖新，主司選韻爲臚陳。華嚴字母刪竒險，韶濩詩林取雅馴。叉手揮成知幾軰，吟髭撚斷定多人。最先一字休忘卻，御筆當頭耀炳麟（欽命題限得某字，例刻在第一）。

其十三　號簿
不論工拙總須開，一例登收待别裁。先後就編魚入貫，妍媸未判鬼投胎。絕無名姓偏書冊，從此雲泥各判堆。恩少怨多何必問，就中幾箇出羣來。

其十四　薦條
三寸冰銜鏤刻工，卷端鈐與薦書同。品題未便無雙士，遇合先成得半功。佛海漸登超渡筏，神山猶怕引囘風。吹嘘送上吾何德，已有人懷感激衷。

其十五　文几
東西棐几兩排連，班序居然十八仙。旁列如叅尊宿座，徑圍剛半主司筵（主司方桌，考官則半桌也）。坐皆接席常相肘（毎桌皆接連不隔），吟到佳文或墮涎。也比度人橋一道，輪迴何限墜重淵。

其十六　卷箱
曹倉鄴架漫相同，無限精靈閟此中。敗卷堆成團扇篋，佳文貯卽碧紗籠。封題怕有冤啼鬼，扃鐍如防氣吐虹。待士衣裳原在笥，問誰破壁去飛空。

其十七　紅燭
五色迷離晩退堂，例燃紅蠟照昏黃。文星倍覺増輝映，官體從來取吉祥。恰照朱衣人現影，不容硃卷字分光（闈中傍晚卽不閲卷）。别憐矮屋蠅頭字，剔盡寒花夜未央。

其十八　藍筆
中書不判五花工，凝碧池頭染翠融。欣賞情同靑眼客，别裁權亞黑頭公（主司用黑筆）。澹痕豈向眉添黛，濃抹何須帛勒紅。卻笑出藍凡幾軰，異時若箇最葱葱。

其十九　落卷
幾陣雲烟過眼輕，案頭堆叠太縱横。落花退筆全無艷，食葉春蠶尚有聲。沉命法嚴難自訴，返魂香到或更生。闇投未必皆珠琲，無限人間歎不平。

其二十　副卷
去取眞看雞肋如，棄之可惜味無餘。我憐絓木旁驂馬，人比登盤半面魚。文彩原輸全豹變，姓名休笑續貂書。側生荔子香雖减，猶勝西風落葉疎。

其二十一　撥房
中額難均數逈懸，按房裒益主司權。未妨蜾蠃艱生子，笑比琵琶别過船。梁上燕飛移故壘，擔頭魚去剰空筌。臨分不用增惆悵，三宿浮屠也結緣（撥房後舉子於原薦官仍修門生禮，較所撥之房師更親也）。

其二十二　諭帖（放榜前二日，各房官發諭帖，令家人至期以車來接）
匝月嚴扃絶寸箋，忽揮僮約出闈傳。定知書到堪金抵，卻命車來以賄遷（供給所餘皆載以歸）。露簡不封書半草，冰銜自寫筆如椽。還同路引經關隘，點驗層層始放前。

其二十三　塡榜
堂吏聲髙唱拆封，關防加宻鎖闈重。掀髯劇喜名流出，防口深愁熟客逢。星斗光連千炬火，魚龍氣動五更鐘。榮觀最是塡魁候，六幕文昌景倍濃（塡榜畢，乃補填五魁，則萬燭齊輝，亦奇觀也）。

其二十四　謝恩
朝房冠佩雁行排，放榜明朝詣闕皆。報國文章聊可藉，儒官職役此爲佳。求師已有襴衫客，逢友多誇玉筍儕。稍遜皇華人復命，親承天語叩瑶階。

其二十五　門包
紅氊名紙認師生，執贄儀文草草成。脩脯自行原有例，錙銖必較太無情。士如畵餅寧供啖，我亦荒莊敢取盈。莫以戔戔薄羔雁，窮經人本少金籝。

其二十六　房卷
校官各自有房元，試牘從排似弟昆。十數名分新雁塔，一家人聚小龍門。文如和韻詩連刻，交比同年誼倍敦。師說誰堪傳枕膝，十年詩法要相論。

次韻戲咏藍筆
未解題紅葉，常敎蘸碧甌。墨朱俱不近，皂白總能酬。蠅不汚人璧，螺寧糞佛頭。由來管城子，封邑在靑州。

其二
架少珊瑚製，牀宜翡翠鐫。幾行分漢幟，數點散齊烟。秃到三條燭，圈成萬選錢。聚奎淸閟處，直作蔚藍天。

其三
此卽量才尺，君看㸃竄加。淸漪縈翰藻，綠葉繞心花。裝恰宜斑管，籠偏隱碧紗。所愁批抹處，如縷數行斜。

卽事
貧官家無僕婢用，有時澆花自抱甕。燔柴老婦雇來驕，倦卧厨頭呼不動。拙妻一旦學豪奢，典衣買得雙鬟丫。先生聞之大弗喜，累我長安多索米。君言此女七分姿，好比香山楊柳枝。待他十五盈盈候，莫又囘嗔作喜時。

陶然亭
聨騎城南得近遊，虛亭遥倚女墻幽。蓼花紅間蘆花白，一片江南八月秋。

爲北墅題歲寒三友圖
歲晏論淸賞，朋簪别有緣。物偏交耐久，世但畵高懸。抝雪寒香澹，饕風晚節堅。雀羅門巷冷，吾與爾周旋。

拂珊京少寓舍汪文端師故第也旁有小園師題曰時晴齋舊甞分賃他人京少今并僦之賦詩屬和卽次其韻
連墻增僦屋三楹，邱壑無多自著名。庾信有園寧厭小，郈成分宅喜仍并。看花近不愁春冷，退直遲尤愛晚晴。竊幸卜居隣近在，幽㝷不用主人迎（余寓同在椿樹衚衕）。

其二
滿架藤蘿覆曲欄，蕭齋便作綠天觀。有人硯北吟殊穩，此境城南覓頗難。一簣山仍藏宛委，十年樹已歴暄寒。稍嫌池水枯如拭，好借先生學海瀾。

其三
一枝棲借我曾先（戊寅歲，余嘗寓此），十載師門感宿緣。燕子幾經移故壘，楊花依舊舞輕綿。壺觴韻繼圍棋墅，花月春消拄杖錢。勝地喜歸風雅客，可知林壑要人傳。

聞友人有以家難繫獄論罪悼之
一别休文七載更，傳來消息劇堪驚。兩邊夾食黥奴面，半夜呼囚獄吏聲。事異頡羮銜嫂怨，情同冐刃代兄行。側聞對簿鋃鐺日，祖德頻號血淚橫。

其二
年少淸才脫頴如，翩翩健筆欲凌虚。何堪斷送圜扉土，誰爲經營廣柳車。三木囊頭猶覓句，千金牘背豈成書。鄕邦英彦今摧折，痛絶幽蘭一本鋤。

其三
姓名并不齒齊民，枉費騎驢踏軟塵。褫後儒冠人貯溺，春來城旦鬼催薪。茹刑不借蚺蛇膽，推命空餘磨蝎身。觀過知仁公論在，共憐熱血鬱輪囷。

其四
遂使斯人罪廢終，兼憐生計覆巢空。衣糧搜括書驢券，兒女流離拾馬通。逐食眞陪卑院乞，代行難雇病坊充。刑餘著述終期汝，業在名山尙未窮。

里中杭生汭潮先友杭雲龍之子其兄廷宣又余五友中之一也父兄皆殁來京相依詢知先友黄季游楊新友及潘本仁諸老人相繼物故感賦二首
父兄皆棄世，千里一家抛。年僅逾髫齔，貧思覓斗筲。世無朱郭俠，我忝紀羣交。相對惟滋愧，無能代治庖。

其二
桑梓懷耆舊，頻年感逝波。昔遊如夢短，新鬼比人多。名僅聞鄕里，身皆老轗軻。柳州先友記，石表待鐫磨。

潞河卽事
無計留歸櫂，衰親憶故園。老尤憐少子，貧愛住荒村。柳線遙波綠，蒲帆急雨喧。從今增旅夢，長繞舊蓬門。

其二
親老宜歸養，無陔可採蘭。賣文爲客賤，乞米向人難。别又成千里，貧終戀一官。片帆南去駛，悽絶潞河干。

卷十　起未巳四月至甲申七月
散館恭紀二首
三十餘人試殿墀，姓名獨荷帝疇咨（上獨呼臣翼名宣見垂詢）。小臣未敢他途進，聖主眞懸特達知。詩草行書呈滿幅（詩稿呈御覧），甎花跪奏語移時。廿年牢落菰蒲士，何幸親承雨露私。

其二
傳聞天語殿東頭，益愧才非第一流。已忝班行詞館綴，曾邀名字御屏留（去歳京察，蒙恩記名）。文章似惜楊無敵，骨相兼憐廣不侯（引見後，上語大學士傅公，謂臣文自佳而殊少福相）。寒士從來感知己，况蒙帝鑒更何求。

新進士引見余分校所得士館選者五人喜賦
蓬瀛新籍艷登仙，桃李新陰盛事傳。豈必榜分三鼎足（門下無一甲者），已看堂聚五星躔。敢誇衣鉢猶虚等，記唱臚句僅兩年（余殿試僅二年）。莫笑冬烘頭腦眩，取材多半鄧林楩。

病起贈醫士王又寧
吾生未四十，飽歴憂患迹。今年運尤蹇，災星召時疫。病時入昏迷，不自記危厄。卻從少瘥後，妻孥為我白。當其初起時，固未懼死廹。人言不汗死，我汗浹膚革。豈知浮在脿，內邪實鬱積。浸㝷數日間，其症遽增劇。中熱灼肺肝，外鑠焦頭額。火熾水益涸，神昏失其宅。二䜿竄膏肓，萬鬼奪魂魄。揶揄侮三尸，猙獰聚伍伯。時作夢囈語，聽者震愬愬。嘘烟鼻孔黔，迸燄眼芒赤。舌强如有撟，皮枯慘將磔。失音旋瘖啞，作呃轉嚄唶。命眞懸髮絲，危只在旦夕。豈不力救療，醫來紛履舄。聚訟旣無定，臆見又多僻。或謂氣垂盡，補劑延晷隙。抱薪以救火，謬誤固非策。或謂熱太甚，冷劑解熹赫。杯水滴車薪，恇怯又何益。嗚呼此際身，萬分入窀穸。流聞親友間，一日死信百。事已定蓋棺，時惟待易簀。眼見三歲孤，呱呱奉主祏。忽然得君至，豈非天所擇。就我六尺牀，診我三部脈。謂尙有一線，其路則誠窄。舉家聞此語，敬奉逾上客。譬如國步艱，旁求得耆碩。掃境以聽命，一一咨前席。君也瞪目思，毫芒細分擘。淸以疏穢惡，凉以解熏炙。欲使泄尾閭，先爲度腹尺。驟攻慮結燥，潛滋俾潤澤。沾漑旣囘潮，排決乃下石。當其心細時，游絲裊空碧。聽冰老狐渡，算碁國手奕。及其膽豪處，斬關奪險阨。昆陽決死戰，鉅鹿呼辟易。君術良已工，我命乃遂獲。出諸熾炭爐，沃之甜雪液。初如纏縛開，繼復障翳釋。拔草務除根，鑽李必去核。病退氣尙微，精虚神易嚇。旋進參术良，兼調粥糜適。生意囘朽枯，肉采起羸瘠。鄒衍吹律温，庖丁奏刀砉。縷眞續命懸，香爲返魂擗。婦子額手慶，親朋笑言啞。向使不遇君，久已作人腊。古之和緩徒，儒理兼綜覈。亦有扁盧輩，神技矜創闢。君豈其流亞，洞視腠理剨。得心應之手，方書非攟摭。我瘳醒人事，偶與談古昔。淸言何斐亹，妙理更絡繹。胸羅富詩篇，腹笥溢經籍。意趣况閒雅，嗜好兼迂癖。學醫二十年，人命引已責。得效不望報，拯危甘爲役。以是業雖精，家不積財帛。始知其襟懷，固高人數格。繄余叨活命，銘感到肝膈。愧無干黄金，安得雙白璧。囊因買藥罄，錢爲禳災斥。書倉儲本空，硯田蕪愈塉。徒抱區區懷，相對惟踧踖。作詩紀絶藝，聊誌意無斁。異時方技傳，或取登史册。

歲暮移寓裘家街次桐嶼見贈原韻
卜宅艱於渴掘泉，敢期托跡杜韋天。奇書載處分中秘，華屋移來似左遷。自笑徒營懸磬室，卻慚不作買山錢。故鄕錐立猶無地，賦罷登樓感仲宣。

其二
草草庭除舊貫因，并無祭竈請比隣。題詩敢倚樓名趙，作客曾煩榻下陳。淶酒杯涵三徑雪，唐花帘護一枝春。與君迭代㝷常事，誰定蘧廬作主人（桐嶼曾寓此）。

送蔣心餘編修南歸
潞水春風綠半篙，扁舟忽漫泝江臯。竟抛官去談何易，為養親歸意自高。口腹累人應未免，文章傳世早堪豪。著成潘岳閒居賦，不向年光感二毛。

其二
敏捷詩如馬脫銜，才高翻致謗難緘（有間之於掌院者，故云）。春歸織錦新花様，老叠登場舊舞衫。過眼恩讎收短劍，隨身衣食有長鑱。歸途笑聽檣烏響，安穩春流一布帆。

其二
經年不晤自情親，冷煖場中兩故人。世謂灌夫能罵座，我援瀧吏勸書紳。離筵一别眞如雨，浪跡重逢定幾春。更憶同時二張子（吟薌、亷船皆因君交於余），近來也復少音塵。

其三
六代風流建業中，由來不可少詩翁。氣兼湖海豪猶在，句得江山助益工。買宅未妨如馬磨，慿欄却喜對雞籠（君南去僑寓金陵，已買宅雞鳴山下，卽雞籠山也）。金陵近接毘陵路，結社深慚未得同。

心餘復以歸舟安穩圖索題惜别送行為賦十二絶句
軟紅塵土十餘年，一棹滄江意渺然。此老生平終歴落，不登卿相卽求仙。

其二
底用蒲帆飽似弓，歸田不與赴官同。任他捩柁開船去，自有人間退鷁風。

其三
桃花貼浪柳垂堤，一葉歸舟老幼齊。難得全家總高致，介之推母伯鸞妻（圖中太夫人、嫂夫人及諸郎咸集）。

其四
白髪何曾歎倚閭，篷牕閒課稚孫書。綠萍波裏舟容與，穩過潘家御板輿。

其五
年家娣姒往來親，內子披圖省識眞。燈下側聞頻歎息，他家眞作（去聲）鹿門人。

其六
閒澹高懷故是眞，蛾眉掩袖枉生嗔。長年卻指檣竿笑，此去欣無妬女津。

其七
故里曾無舊草廬，金陵買宅定何如。一舟聊比張思曼，且自牽來岸上居。

其八
雞犬圖書一櫂輕，寒官也算宦囊成。扁舟莫笑歸裝薄，還與空江載月明。

其九
波浪雄心漸已灰，刺船自唱櫂歌囘。渡江把酒應長笑，曾記年時擊檝來。

其十
丁字簾鈎拂柳絲，六朝佳麗好塡詞。挑燈自製秦淮曲，唱殺長干老伎師。

其十一
采石磯頭片月高，一千年後少詩豪。知君醉酒江天夕，尚有生平宫錦袍。

其十二
館閣相隨近十年，送君踪跡感䕫蚿。却慚索米長安客，視草爭嗤上水船。

初用眼鏡
少年恃目力，一覽數行下。能從百步外，遠讀屏满架。又能寸紙上，心經全寫罷。因之不自惜，逞用弗使暇。螢火貯囊照，隣燈鑿壁借。倦勿交睫眠，怒或裂眥咤。豈知過則傷，索債乃不赦。年來理鉛槧，忽驚眩眵乍。欲作蠅頭書，晴牕墨研麝。不敢對南榮，取光要旁迓。恭逢廷試期，方覬一戰霸。生平見敵勇，坐是臨陣怕。眼光故如豆，况復蒙綃帕。眞愁霧看花，幾俾晝作夜。何來兩圜璧，功賽補天罅。長繩繫雙日，横橋向鼻跨。瑩比壺映冰，朗勝炬燃樺。平添膜一層，翻使障翳化。凉月淨無塵，澄潭湛不瀉。瞳神失所居，賃此得宅舍。晦者攝之顯，漆室變臺榭。小者拓之大，蟻垤屹嵩華。空中花不存，鏡裏影逾姹。遂覺蝨懸輪，可以命中射。亥豕寧被訛，焉烏漫售詐。藥堪決明蠲，刮豈金篦藉。奇哉洵巧製，曷禁頻歎訝。直於人力窮，更向天工假。相傳宣德年，來自番舶駕。内府賜老臣，貴値兼金價。所以屠公餽，匏菴作詩謝（見《吳匏菴集》）。初本嵌玻瓈，薄若紙新砑。中土遞倣造，水晶亦流亞。始識創物智，不盡出華夏。繄余愧結習，把卷頗嗜炙。舊時多目星，去我一帆卸。抱兹千年冰，如刀難離欛。已知老漸侵，幸有光可貰。誓將刮目待，肯與反目罵。珮璲共結綬，詩草同祭蜡。收宜近筆牀，挂豈雜弓弝。留伴炳燭餘，觀書味噉蔗。

題顧北墅蒲團小照
蒲團例坐苦頭陀，那得豐頤腹更皤。此是貫休羅漢相，故非枯木老禪和。

其二
粉署薇垣十載餘，書生結習更誰如。一編晏坐超神觀，還似秋林課讀初（君舊有《秋林讀書圖》）。

其三
别墅林亭占白蒲，如何一筆畵中無。虎頭故有丹靑手，好把家園自補圖（君善繪事，有别業在如臯之白蒲鎮）。

拂珊光祿招同桐嶼秋帆時晴齋看花小飮卽用去歲韻
春深氣暖敞軒楹，集讌非爭好客名。舊雨數人成晉禊，小園半畝喜秦并。開樽正及繁花放，題壁猶傳快雪晴（齋名以《快雪時晴帖》題額）。多愧詩篇難報謝，賔筵頻荷主人迎。

其二
纔向花扃改曲欄，庭齋便異舊時觀。半䂓池可陶泓洗，一丈山摹蜀道難。畫裏林巒分藁就，胸中邱壑愧盟寒。惟應日伴先生坐，飽看新詩起紫瀾。

其三
賞花有約一年先，每到花時續此緣（先生去歲時晴齋原倡有云：「未免花時費酒錢。」）。香滿何嫌無魏紫，春暄恰好脱吳綿。最難入座皆詞客，似為徵詩破酒錢。此事朋簪今漸少，風流合付畵圖傳。

壽尹望山相公七十
法酒榮頒七秩筵，黃扉新映綠槐烟。人傳與佛同生日（誕辰在四月八日），帝命遷官寵大年（公節制兩江，上命於誕日前入覲，至則加大學士）。國老膠庠言可乞，世家宰輔史應編。熙朝人瑞今眞見，突兀班行鶴髮仙。

其二
松栢凌霜本後凋，封疆處處駐星軺。蒼生憂樂縈孤枕，黄髮勳名歴兩朝。燕寢凝香心似水，茅簷待澤信如潮。爲霖從此應逾遍，四海俱瞻玉燭調。

其三
金陵四度駐行襜，部下黃童已白髯。公謂身多宿緣在（公節制兩江凡四度，曾有詩云：「似與吳民有宿緣。」），人言地應福星占。禦冬有袴民皆暖，投夜無金吏自廉。今日江南喧灌佛，定知私祝徧茅檐。

其四
十年詩客辱知名，燕見常叨倒屣迎。蠟鳯諸郞皆好友，登龍前歲又門生（余辛巳殿試，公為讀卷官）。後堂絲竹慚高第，詞壘旌麾許主盟。不爲憐才致私祝，昇平贊化要耆英。

連日筆墨應酬書此一笑
詩非苦心作不成，佳處又非苦心造。縱窮罔兩搜玄珠，不過寒郊瘦賈島。粉蝶雙飛桃李春，雄雞一唱天地曉。偶於無意爲詩處，得一兩句自然好。乃知兹事有化工，琢玉鏤金漫施巧。如何一管秋兎毫，立課分程日起草。腕脱抄胥不停筆，口授堂吏各成稿。此是供役官文書，就中賞心固自少。言情篇什貴雋永，豈比宿逋可催討。假啼那得有急淚，强笑安能便絕倒。君不見倩人搔背不着癢，枉費麻姑好指爪。

弄璋歌賀拂珊光祿
玉果犀錢燕喜開，龍駒蹴踏不凡材。人間浴佛筵纔過，又見文殊抱送來（四月十日生子）。

其二
纔聽東牀得寜馨，金盆繡褓又添丁。吉祥善事增佳話，舅比甥年小一齡（先生贅壻嚴生，去年得子）。

其三
天上麒麟豈偶然，定知孝穆以才傳。學詩不用求師説，自有而翁一萬篇。

其四
喜氣盈門賀客填，無功但寫弄麞箋。祝詞高唱兒郞偉，要索先生湯餅筵。

送王夢樓侍讀出守臨安
黃蓋朱轓臨廣陌，官程遥指滇陽驛。丈夫三十專城居，支俸爭誇二千石。君昔徒步諸生中，其才八斗氣百尺。曾浮滄海觀扶桑，放眼欲笑人間窄。颶風覆舟身落水，幾被蛟龍食魂魄（君隨册使泛海封琉球，舟覆落海，幾死）。歸來射䇿金馬門，鼎足科名起通籍。自後每試輙冠曹，詞館一時盡辟易。有詔掄才出典郡，一十七人膺選擇。君乘五馬去最先，牂牁古郡列畵㦸。此地由來控制雄，㸑分東西蠻烏白。卽今六詔輸賧馴，不用三苗舞干格。前驅弩負楪榆君，大府堂開句町宅。庭參禮數趨酋龍，檄召威稜讋孟獲。風靜胡牀鎭百蠻，塵淸絶徼通諸譯。有官如此亦足豪，人生寜必九州伯。况復滇南風景佳，點蒼山靑洱海碧。猓花如女顔婭姹，犵鳥喚人聲格磔。自古未曾有品題，一經剪裁愈竒僻。風氣將開不自顯，似天留待詞人闢。探奇定訪昆明池，弔古或嘅瀾滄役。苴蘭城是何王居，大度河從幾年畫。蒙段分土稽合離，唐宋割疆考沿革。繡幰遥臨路幾千，錦囊會積詩盈百。而我送君去作郡，一言欲贈繞朝策。男兒素志雅不凡，得官豈爲取快適。儒林循吏二傳間，位置必須爭一席。矧兹擢用係破例，詞館不常有此格。聲名要稱翰林官，康濟莫辭賢者責。本有頭冰表潔淸，更擕掌露湛膏澤。坐令獞猓襦袴多，不使𩢡䮾聲教隔。他年報最來都門，重爲作詩紀政迹。

題王勿齋孝亷觀潮遺照爲令嗣潄田郞中
結廬原近古迂倪，畵裏春濤蹴浪齊。可是九龍山上望，太湖萬頃碧玻瓈（君家無錫）。

其二
不須更著孝亷船，家世瀛洲第一仙。想見臨流人意釣，還期手掣六鼇連（尊人諱雲錦，由殿撰官至學士）。

其三
第二泉邊景最幽，如何不寫一泓秋。從知湖海襟期在，别愛滄波萬里流。

其四
湧泉萬斛擅詞源，家學還堪澤後昆。競說夕郞揮制草，毫端十丈紫瀾翻（潄田儤直軍機）。

查初白集中有門神詩戲效其體
五彩桃符耀孟陬，司閽常賴職勤修。冠裳豈比關門吏，封爵還疑戸牖侯（陳平封戸牖侯）。棨㦸餘威增肅穆，簪纓古制儼貽留。監奴第令休矜寵，别有尊嚴在上頭。

其二
劍笏森森謹䕶呵，東西相向儼誰何。滿身錦繡形空好，一紙功名價幾多。辟鬼漫同鍾進士，序神還讓宼閻羅。欲稽故實慚荒陋，或彷黃金四目儺。

其三
執鉞垂紳將相權，曾傳褒鄂壯凌烟。描來花樣輝三徑，報滿瓜期例一年。人欲登龍先仰望，門雖羅雀肯他遷。誰家健婦誇持戸，勞績殊難企及肩。

其四
漫嗤兩脚踏空虛，身已離塵跡自疎。甘守倉琅監鎖鑰，肯隨珠履上堂除。無言似厭人投刺，含笑應羞客曵裾。暮夜金來君莫受，防他冷眼伺門閭。

其五
結束斑斕絢彩霞，履紋赤舄帽烏紗。如何赫奕三台象，也傍㝷常百姓家。兒女靑紅輝共映，賔朋迎送靜無譁。却輸黃面瞿曇老，安坐精廬供養賖。

其六
灞陵醉尉氣如雷，汝獨無言冷似灰。日傍獸鐶身不動，夜同魚鑰目常開。衣裳破孰丹靑補，顔面衰因雨雪摧。土偶若逢應一笑，依人門戸總堪哀。

種樹
兩株翠栢五株松，蔭滿齋前地廿弓。妝點先生身入畵，綠隂深處一詩翁。

其二
帶得豐臺土一杷，栽來高已拂簷牙。庭前突見濃隂合，欲賽仙人頃刻花。

其三
胸中邱壑搆何年，種樹爲園翠蔽天。看是豪奢却寒儉，省他六月搭棚錢。

其四
閒穿樹底小勾留，早有翩翩蛺蝶遊。笑我與他同栩栩，不知誰蝶又誰周。

其五
催喚僮奴抱甕過，防他生意漸婆娑。僂行樹下親澆灌，自笑身如郭槖駝。

其六
濃綠何曾漏日光，濯枝雨過更蒼蒼。詩筒茗椀淸隂下，閒與兒曹納晚凉。

其七
掠地横枝偃蹇驕，鈎衣拂㡌向人撩。生平不解低頭拜，今日爲君屢折腰。

其八
拂翠松毛不可梳，甆缸水满映扶疎。午風忽動之而影，忙煞金鱗寸寸魚。

其九
十日炎歊作意熏，向榮枝漸少欣欣。貧官未是爲農日，也等田家望雨殷。

其十
翠痕深映讀書堂，不見花紅但葉蒼。說與愛花人聽取，花時那比葉時長。

其十一
豪家別墅跨林郊，此地何殊一睫巢。悟得漆園齊物理，滄溟未必勝堂㘭。

喜吟薌至京
離懷五載渺相思，空谷跫然到履綦。坐定君先詢近作，别求吾未有新知。遊踪預恐桑三宿（君將往山右），昔面微添髩幾絲。僮僕也知交誼厚，㕑頭催取具盤匜。

其二
千里驅車向井陘，感君枉道過虚庭。路紆燕樹千行碧，身帶齊烟九點靑。佳客肯來惟舊雨，故人漸散似晨星（心餘、亷船諸人）。雞鳴如晦聨牀話，莫惜終宵仔細聽。

夢亡內作
生前心事有餘悲，入夢依然淚暗垂。從我正當貧賤日，與君多半别離時。紙錢豈解營環珮，絮酒難償啖粥糜。一穗寒燈重悵憶，簾前新月似愁眉。

其二
七年濶别路茫茫，何事今宵入夢長。似此貧宜無可戀，感君久尙不相忘。孤魂想未歸先壟，小膽深憐在鬼鄕。一語寄來聊慰藉，後妻前女少參商。

題王又寜獨立圖
花草溪山一筆無，翛然欲與古爲徒。高情不逐紅塵夢，畵出蒼茫獨立圖。

其二
寫照如何貌失眞，披圖不道素相親。幸君名姓韓康似，婦女都能識此人。

題吟薌所譜蔡文姬歸漢傳奇
絶塞歸來髩似麻，新聲哀怨出胡笳。可憐一樣高才女，不及扶風曹大家（押六麻韻）。

其二
識曲工詩韻若蘭，忍隨塞馬到呼韓。人間何限傷心事，千載同悲李易安。

其三
也似蘇卿入塞秋，黃沙漠漠帶旃裘。諸君莫論紅顔汚，他是男兒此女流。

其四
琵琶馬上忍重彈，家國俱催兩淚潸。經過明妃靑塚路，轉憐生入玉門關。

其五
卸卻豐貂改舊粧，鏡奩開處費端相。少年梳慣光熙樣，不識今時髻短長。

其六
莫被曹瞒詭竊名，謂他此舉尙人情。君看複壁收皇后，肯聽椒塗泣别聲。

其七
逸典能抄四百篇，不煩十吏校丹鉛。誰知書籍歸王粲，翻賴流離一女傳。

其八
寫出嬋娟寸斷腸，虎賁應倍感中郞。笑他高老琵琶記，何處添來趙五娘。

錢茶山司宼以大集見示捧誦之餘敬題於後
已擅巍科最，兼期不朽垂。王瞻碁射酒，鄭老畵書詩。身本有仙骨，學仍無斷時。始知名世者，未易淺人窺。

其二
欲識通懷處，談深引濁醪。人如東晉達，才有大蘇豪。僞體别裁盡，眞靈位業高。幸叨鄕後進，請益敢辭勞。

後園居詩
昔年園居詩，乃在尙書塢。月榭間風亭，石林蟠水府。今年園居詩，蕭然一環堵。地僅可笏量，屋毎牽蘿補。若以較疇昔，曾何足比數。顧獨少外營，意界轉栩栩。種樹鬱成林，蒔花疏爲圃。花如莞而笑，樹若翩以舞。老我於其間，一窩自仰俯。門外人海喧，門內洞天古。

其二
頻年苦貧乏，今歲尤艱難。内子前致辭，明日無朝餐。一笑謝之去，勿得來相干。吾方吟小詩，一字尚未安。待吾詩成後，料理虀鹽酸。君看長安道，豈有餓死官。

其三
春風吹花落，茵溷皆適然。此豈天主之，黙註隂隲先。奈何世之人，不平輙呼天。硜若操券責，下愚眞可憐。天在蒼蒼表，但以一氣旋。生物事已畢，榮枯聽其緣。若必件件理，掛一漏萬千。安得如許天，爲之定衡銓。

其四
百念俱已消，名心猶未絶。今亦蠲除盡，不作死灰熱。囘憶貪騖時，心火炙精血。恨不混沌後，吾名猶不滅。哀哉一何愚，志大力易竭。堯舜周孔軰，亘古數聖哲。至今絶域人，猶未姓字識。况以薄植姿，而冀不朽烈。何殊一豚蹄，乃祝滿篝獲。

其五
有客忽叩門，來送潤筆需。乞我作墓誌，要我工爲諛。言政必龔黄，言學必程朱。吾聊以爲戲，如其意所須。補綴成一篇，居然君子徒。核諸其素行，十鈞無一銖。此文倘傳後，誰復知賢愚。或且引爲據，竟入史冊摹。乃知靑史上，大半亦屬誣。

其六
公卿視寒士，卑卑不足算。豈知漏一盡，氣燄隨烟散。翻藉寒士力，姓名見豪翰。使其早知此，敢以勢位慢。士也而早知，亦可自傲岸。胡爲交失之，各就目睫看。此則工囁嚅，彼則雄顧盻。堪笑一雲泥，誤此兩癡漢。

其七
文章千古事，詎可以勢爭。何哉諸巨公，好以古學鳴。未便鳳樓造，先長牛耳盟。自命韓歐家，羣奉燕許名。譽之稍不满，艴然輙怒生。先生付一笑，擿埴任㝠行。古來著述事，豈盡歸公卿。

其八
種松苦難長，移植從豐臺。種時已㝷丈，居然蔚條枚。孰知根實傷，生意日就灰。眼看漸枯萎，徒勞費滋培。旁有小檜栢，卻自尺許栽。欣欣獨向榮，欲成不凡材。乃知無速化，老壯由童孩。欲速則不達，卽事可類推。

其九
杜門少還往，或憐我索居。我豈眞索居，家有插架書。其中列古人，何止十萬餘。呼之而卽至，不煩催小胥。堪笑今之人，未必古人如。偏覺見面難，自高其門閭。一刺投已入，勞我久駐車。此土木偶耳，曷怪與汝疎。

其十
吾友蔣心餘，才志竝激宕。一朝□□□，豈曰非高尙。官去貧難歸，母亦太孟浪。書生命本薄，作事須自量。得官藉饘粥，全家飽祿養。世無郗嘉賔，辦裝誰可仗。書因乞米修，錢待賣文償。以口腹累人，吾氣仍不壯。托命於君父，終勝門戸傍。

題熊鶴嶠編修畵册
白石修篁罨畵溪，數間茅屋倚巖栖。山家風味淸如許，我憶高人唐子西。

其二
秋風摇落後，萬象出淸眞。木脫山見骨，水枯波不鱗。地如盤谷序，人是葛天民。何處尋高躅，寥寥隔遠津。

吟薌往山西約廿日必來今已月餘矣詩以望之
别去方殘暑，歸期忽已過。虚庭俄葉落，满徑又蒿多。局在棊單著，人孤墨對磨。新詩增束筍，要爾助吟哦。

題畵
碧梧漏疎隂，綠蕉濺餘濕。高齋寂無聲，獨鶴如人立。

其二
槎枒樹幾株，葉脫尙楚楚。想見綠隂時，其下了無暑。

其三
秋隨雁到天末，人與鷗分水鄕。霜老荻花全白，風高槲葉半黄。

其四
一雙雁依淺渚，幾葉葦折寒流。莫向夜深淸唳，有人江上悲秋。

卷十一　起甲申八月至至乙酉十二月
萬柳堂咏古
禁城南有舊名園，萬柳參天綠影繁。種樹尙傳亷孟子，題詩終愧趙王孫。名卿草木皆堪敬，一代邱墟此僅存。剩有漁人為守䕶，數家應號畏吾村（地多養金魚者，公本畏吾人）。

曲阜孔葒谷孝亷吟薌友也余曾敘其紅櫚書屋樂府吟薌來為道相慕之意詩以答之
平生未識孔巢父，曾讀紅櫚稿一編。著錄已登書畵舫，才名爭慕孝亷船。塡詞花月張三影，置酒杯盤趙壹錢。他日計偕來射策，期君同醉咬春筵。

送吟薌南歸
南北踪難定，馳驅道路長。詩應增古蹟，身漸老名場。橘柚家千里，蒹葭水一方。明春看獻賦，期汝日華旁。

題程尺木上舍夢雲圖
非想非非想處，是誰引入吟魂。正逢洛浦拾翠，忽踏鄂舟到門。一幅唐人小說，九分莊子寓言。人生若非夢境，安得副此情根。

其二
仙游也復多恐，好境原難久棲。欲到還防風引，再來兼怕路迷。凉人秋在天末，催客月落花西。始悟癡萍逐水，不如禪絮沾泥。

寄張亷船
五年不見張公子，千里相思無限情。豪毎攫人諛墓物，閒曾伴我讀書檠。結交心有全腔熱，懷古詩無一筆平。歸去西江近何事，定知著述益縱橫。

其二
聞說居鄕亦樂哉，當筵往往玉山頽。多金倚婦誇齊贅，竒句驚人傲楚材。錢簏好從書舶買，蓬門莫爲博徒開。一言相寄應珍惜，年少如君未易才。

題蔣澄川民部灌園小照
長鑱短笠萬緣輕，閒對春流滑笏明。此是宦成歸老計，喜君先寫畵圖成。

其二
到底烏衣門第高，灌園力好課奴曹。腐儒若有畦堪種，便合親嘗抱甕勞。

裘少宰師銜恤歸里㝷詔起廵視畿南水利事竣假歸迎太夫人北上途次又承詔入閩旣還朝以所和遠祖宋司直萬頃歸興詩韻凡十餘首錄成一冊見示兼索和章謹成四律
銜恤歸廬淚未乾，國恩深處不遑安。十行手詔催裝急，四海身關謝事難。濟世才猷雲布濩，出山心事水淸寒。知公攬轡登程日，三徑頻將杞菊看。

其二
頻歲桑乾溢不乾，雁垣百堵待謀安。帝恩拯溺關心切，人力迴瀾下手難。竹箭波平春漲穩，蛟龍氣靜暮濤寒。畿南水利成勞在，袵席黄圖歴歴看。

其三
詔使旌麾拂露乾，鈴轅偶駐未曾安（公攝廵撫數日）。臣心似水流常澹，世事如棋着故難。畫鼓傳籤雙㦸肅，皂囊拜疏一燈寒。仙霞關外遄歸早，囘首靑山馬上看。

其四
驛路還朝夏潦乾，平泉舊第竹平安。南陔句有潘輿樂，北海門無蜀道難（客至不拒，惟公門為然）。名世襟期眞灑落，神仙風骨自髙寒。鄴侯不許衡山住，終有青編相業看。

補鄒衍
人情每厭故，數見輒不鮮。天亦似好新，寒暑輒互遷。春來桃李艷，冬來冰霜堅。其實總陳迹，如文襲舊篇。惟其四時嬗，一候一改觀。遂使人耳目，常換景色妍。問天旣好新，何不大改絃。天豈可改絃，物物命所懸。堯時水九載，湯時旱七年。畧作小變局，已戕億萬千。是以天有樞，但照常轉旋。

其二
忽然暖氣來，嚴冷避何許。忽然寒氣來，炎歊復何所。若無大囊槖，何以速收貯。疑此天宇外，又有一天宇。彼此氣往來，互換作寒暑。此間熱方退，去嘘彼谷黍。彼中寒將歸，來作此冬序。兩天如連環，一氣如織杼。問天然不然，鄒衍所未語。

其三
凡地所生物，皆增地高仰。草木焚爲灰，日夜添塵坱。人死埋入土，又足脹黃壤。銖銖而積之，不覺地暗長。沙多可成山，埃多可没磉。洪荒至今日，所積已浩穰。焉知此地輪，不已高㝷丈。爾後千萬年，疊累更可想。將毋地日崇，與天相摩盪。一笑杞人憂，毋乃太幻妄。世果有此時，汝不知何往。

其四
螃蟹外有殻，魛魚內多刺。殻如城郭堅，刺如戈矛利。防䕶非不周，終焉入刀匕。乃知人最毒，戕物供嗜味。設有朱粲流，將人刳屠肆。噉醉如糟豚，腊乾作糗糒。此豈不痛心，何弗觀易地。吾已見及此，戒殺愧猶未。蠏䱉孰去留，亟付門生議。

九日陶然亭同人小集
孤亭看菊半詞曹，車馬無煩出郭勞。南浦綠餘人柳老，西山靑出女墻高。騷壇盟敢操牛耳，拇陣轟如戰虎牢。地僻向來無古蹟，兹遊或可續題餻。

哭門人董東亭庻常之訃
一紙書催淚萬行，斯人才思擅齊梁。并無福可消貧宦，剰有身歸葬故鄕。春夢一場慳富貴，秋風何處哭文章。生平好嘔心成句（君素病咯血），絲盡枯蠶得不僵。

其二
十年一第返江關，也算人生衣錦還。到日家惟懸磬在，病來身死亂書間（方修毘陵邑誌）。消埋竒氣虹千尺，零落殘篇豹一斑。贏得憐才情不約，京華朋舊淚同潸。

其三
孤露身眞落葉如，曾憐少賤帶經鋤。生無薄産常依婦，才可名山未著書。家在一方鴻爪裏，名沉千古貉邱餘。從知墮地須論命，何物慿君覽揆初。

其四
通家孔李舊相存（令祖曾受業於先曾祖），一載師生誼倍敦。無分侯芭爲負土，最憐董相不窺園。可應食字成仙去，賸有名經比佛尊（君會試制藝爲時所推）。寂寞草玄亭下路，一樽酒更與誰論。

同年方牧園謁選入都話舊
少日盟壇共酒樽，相思雲樹渺江村。離懷豈意聯牀晤，交誼原從戴笠敦。著述關心揚子宅，寒暄囘首醉翁門（謂座主汪文端師）。長安冠蓋知多少，情好終輸舊弟昆。

其二
鹿鳴一榜共追攀，彈指升沉數載間。宿草幾人登鬼錄，前茅有客到卿班。頭銜淸我條冰署，手板遲君拄笏山。贏得两人無恙在，對牀風雨話蕭閒。

其三
得第還家手一編，八年方謁選人前。古方久向觀書熟，新局今堪按譜傳。爲政終推經術吏，此官不患粥饘錢。他時治行看書最，好入循良第幾篇。

同年平姚海明府保薦入都賦贈
一别星霜幾度催，天涯報最喜重來。多年簿領還書味，半路功名起吏才（君自翰林改官邑宰）。舊榻再談燈睒睒，新硎眞見刃恢恢。令人卻羡專城樂，如㦸䰅髯未雪皚。

其二
滕王閣畔赴官程，七載賢勞起政聲。南浦雲爲才子麗，西江水似長官淸。石壕夜静追符少，燕寢香凝好句成。莫道循良無薦達，御屏高處已書名。

其三
猶憶征車去國年，玉堂囘首路迢然。庸知失馬非爲福，别有飛鳬去作仙。清帶頭冰官鮓卻，潤分掌露縣花妍。政成果應名都擢，鈴閣何須羡木天（時已擢郡丞）。

贈吳鑑南民部
癡絶吳民部，詩才逈不羣。官貧常數米，客到便論文。似舅何無忌（君為商寶意甥），爲郎揚子雲。沉㝠寧用歎，佳句已流聞。

從吳民部寓齋借觀商寳意太守詩集爲題長句
彩筆詞垣舊擅場，喜看暮景更飛揚。冷曹乞郡貧何諱（君由翰林引見時，奏乞補外，得授郡丞），才子爲官老尙狂。宗派幾家唐大歴，敦槃今日魯靈光。旗亭畵壁應傳徧，莫漫廬山寺裏藏。

其二
寫本纔看脫小胥，擕來光早映牕虛。便當燈下新翻曲，尙是人間未見書。才豈患多花釀蜜，熟眞生巧水成渠。笑余欲乞鄰家火，卻似光偷鑿壁餘。

寳意前軰枉過論文卽送其出守雲南
卅年宿望領風騷，良晤今酬結想勞。竝世豈容交臂失，著書已見等身高。江山竒處官都到，簿領忙來句益豪。自爲斯文修後進，不關行軰繼詞曹。

其二
繡幰遥臨大度河，殊方風景總堪哦。碧雞頌後雄詞少，金馬人來好句多。井鬼分躔占北戸，猓苗賣劍課南訛。從知千載蒼山石，宦績文名两不磨。

觀家人醃菜戲成四十韻
物産推安肅，秋成慶阜豐。劚來樊圃畔，輦集藁街東。民幸無兹色，儒原稱此風。灌憐園叟苦，賣厭市牙訌。碧葉經霜綻，嬌芽帶雨芃。畧同三韭品，不雜五葷叢。細異辛堪薦，肥看甲不衷。蕉心包宛轉，藕腕砑玲瓏。瑩白光凝外，含黄美在中。洗隨銀指滑，截愛玉肪融。抝嫩先冬筍，嘗新竝晩菘。飴鹽同日貴，塵甑一時雄。賣處爭求益，挑來各禦窮。春盤猶未設，地窖或還烘。剝似層層籜，堆疑寸寸葱。酒餘西爽送，饌底下陳充。入粥成羮沸，爲虀用火攻。芼時薑桂糝，醡後麴糟蒙。生熟俱宜口，淸腴詎鼓嚨。儘多囘美味，兼有解酲功。蒓漫龜絲綠，葵輸鴨脚紅。茹蔬貧宦慣，蓄㫖內人工。食肉曾嫌鄙，飢腸故久空。珍藏登瓦缶，賤價倒筠籠。嚼賽屠門快，烹矜鼎養隆。煮分煨芋火，切傍點葅筩。入腹隨藜莧，呼山免鞠藭。餘甘施婢獲，均惠到兒童。尙愧遺羹遠，聊矜宰肉公。祭修尼父豆，齋比太常宮。才本胡蘆様，餐勝苜蓿䕺。恰宜疏食澹，何取簋飱饛。名敢元脩獨，貧甘庾杲同。侯鯖羞挾瑟，官鮓陋郵筒。自愛枯僧味，還慚老圃躬。咬根心故淡，送把意彌崇。鄕思懷櫻筍，生涯感梗蓬。歸猶慳杞菊，嗜敢望魚熊。已免黃精劚，兼資白粲礱。俯看盆盎满，吾亦富家翁。

送周山茨侍講觀察蒼梧
簜函親捧出層霄，異數書生簡外僚。詞賦舊推朝右少（去歳考翰林，君列一等），聲名今播斗南遥。星軺氣肅蠻千部，露冕威尊吏六條。報稱應多開濟畧，主知特達異常調。

其二
按部旌麾一番新，何須囘首玉堂春。此官頻見宣前席（近日梁瑤峯少宰、蔡西齋司宼皆由道員內擢，故以此爲賀），有客還應羡後薪（王夢樓、博聊齋俱先出守，應羨後來居上也）。桂管路今非絕徼，柳州地又有傳人。舊游可憶京闈夜，燈火深談到嚮晨（壬午秋，與君同校京闈，連夕劇談）。

戲咏火判官（京師人於上元節以泥塑鬼判，虚其腹，燃火於中為戲）
滿街燈燭正喧豗，變相俄驚地獄開。畧似人形泥塑在，是何兒戲火攻來。漫疑古佛多毫相，翻恐冥官也劫灰。不是禁烟寒食候，莫敎錯認介之推。

其二
燄摩天豈汝班行，判簿聊矜㸃鬼忙。人以頭焦驚上客，世無竈養作中郞。幾時洗得心如水，何術修成頂放光。莫怪劉元摶活脫，熏烟滿面不施粧。

其三
祿籍端資校勘功，故當炙手勢豪雄。共驚氣燄能炎上，誰識神靈也熱中。隸以夜叉應面黑，配宜旱妭稱顏紅。只愁黄胖游春罷，碎作飛塵陌上空（韓平原事，見《白獺髓》及《談藪》）。

其四
嘘吸眞疑有式憑，不同土偶坐懵騰。潑寒胡到趨應附，姑射仙來見或憎。似吐老僧三昧火，漫驕冷宦一條冰。平生性不因人熱，任爾乘權氣鬱蒸。

三月十三日程蕺園舍人招同錢籜石辛楣兩學士曹來殷編修王述庵比部吳白華庻常陸耳山家璞函舍人各擕壺榼陶然亭爲展上巳會分賦二律
虚亭聯雅集，各自挈盤匜。正喜春增閏，何妨禊展期。眞成無事飮，未免有情癡。不識誰賔主，長安此會竒。

其二
淺水蘆芽嫩，平隄柳色新。城中如野外，酒客盡詩人。會尙名修禊，遲兼當送春。還期消暑飲，重此滌襟塵。

送房師趙檢齋先生由工部郞出守衛輝
御紙簽名典郡催，班春喜氣照行杯。淇園地好還多竹，水部才高夙咏梅。畵㦸紅開騶唱裏，太行靑到馬頭來。下車會聽歌襦袴，試手從容幹濟才。

其二
囘首深慚國士知，春官桃李手栽時。文非上考成名倖，感爲中年得第遲。九轉敢誇燒滿候，一莊未卜報何期。都亭祖帳臨行處，淇水悠悠繫我思。

送牧園出宰高安
計日郵程發潞河，尙煩話别屧頻過。此行但飮西江水，相送何嫌下里歌。才子科名眞有數（君郷、會試皆第二），好官條約本無多。朱衣前隊歡迎處，早慰高堂兩髩皤。

其二
貧賤交情自昔眞，同年兄弟最相親。壇高北地詩爲社（舊與君結詩社），香在南豐學有津（謂座主汪文端師）。吾老漫期文苑傳，君才眞稱宰官身。不須惜别增惆悵，報最來仍共夕晨。

題蔣南荘州牧松隂調鶴圖
長松落落午風晴，對舞胎仙一兩聲。此是吾家淸獻物，為君寫出長官淸。

其二
訟亭閒處擘吟箋，素節爭推吳隱泉。佳話好添循吏傳，除供鶴料更無錢。

吟薌獻賦報罷復赴京闈就試
重看襆被卸燕臺，行殿新憐獻賦囘。人似春蠶眠又起，跡隨候雁去還來。封侯卽此不龜手，相士終推倚馬才。豈有斯人長落魄，扶摇風力已曾培。

漫興
紙牕凉逼露華淸，顧影蕭然感易生。漸老髩毛攙黑白，就衰筋骨驗陰晴。將車送鬼窮難去，食字求仙候未成。手剔寒燈淸不寐，階前落葉報秋聲。

其二
富貴何曾有盡期，胡爲行者競如馳。日雖夸父身能逐，山豈愚公力可移。絶頂樓臺人倦後，滿堂袍笏戲闌時。與君醒眼從旁看，漏盡鐘鳴最可思。

題吟薌鏡影小照
白毫光滿月，不是結跏人。才擅詩書畵，心叅形影神。寧同化身幻，恰與故吾親。想見澄觀處，匡廬面目眞。

其二
我我周旋久，相知最不差。人無于水鑑，佛說有空花。且莫論皮相，何須感髩華。頭顱三十許，詞賦已成家。

莊似撰上舍吾鄕才士也三獻賦報罷今來試京闈又被黜於其出都也詩以送之
與君鄕國未深談，相見長安髩已毿。賦草千言屬車下，才名十載大江南。年華漸覺秋花晩，文境空餘老蔗甘。太息斯人艱一舉，茫茫蓍筴倩誰探。

其二
落葉風前動别愁，蕭然南下趁扁舟。諸公共惜投繻去，寒士難為索米畱。榜後歸期同社燕，酒邊客感付江鷗。通才畢竟襟懷曠，不把文章哭九秋。

其三
跋扈詞場久主盟，何堪踪跡尙孤征。淮隂終是無雙士，驃騎寧高第五名。南國稱詩還最健，西牕讀易有餘淸。不須更抱窮途感，會聽三年奮一鳴。

喜吟薌登京兆試賦賀十二韻
京兆門高蘂榜懸，欣看吾友著鞭先。補償文債纔今日，跌宕名場已十年。眉宇故無寒乞相，頭銜新上孝亷船。淸時科目原堪貴，才子詞華本足傳。便欲占鼇同軰上，早供嚇鼠俗人前。佛程梯筏初禪地，仙路雲霞小有天。蟣蝨處褌悲往事，鮎魚上竹詫新遷。筆端食葉聲猶壯，燈畔吹藜火欲燃。場屋困人三里霧，功名到手幾文錢。漫誇夢擅生花燦，幾度心傷落葉翩。與我訂交良已久，因君有喜似相連。只愁從此雲霄去，五岳同遊約又愆。

陶然亭同人小集
經旬閉戸似雞窠，忽漫城南蠟屐過。人意暗隨秋後老，風聲凉入葦間多。中年漸愛逢場戲，此地聊堪對酒歌。待取樹頭紅葉綻，一鞭更擬踏寒莎。

有以疎慢見責者書以誌愧
鮑老郞當久取嫌，枉勞寄語問郞潛。壺觴地逈多珠履，絲竹堂深隔畫簾。姹女數錢工索笑，乞兒向火競趨炎。望塵未慣車前拜，樗散孤踪敢不恬。

其二
捫胸自揣本何長，挾册惟知仰屋梁。老馬智空能識路，野狐禪正欲開堂。殘編自寳千金帚，古學誰探一瓣香。研削燈牕吾老矣，忍將一顧乞孫陽。

其三
有人來自要津邊，苦勸逢時趣改絃。敢以敬容殘客待，深蒙范叔故人憐。芒鞋不稱朱門步，羸騎羞隨繡幰鞭。斑竹簾前窗草綠，已看木榻坐將穿。

送可光內弟秋試報罷南歸
晴衝塵沙雨衝潦，經年兩走長安道。奔馳眞歎皮骨空，連蹇兼悲髩華皓。憶我初爲君家壻，諸舅中尤與君好。聨牀客邸常對眠，挾策京闈共赴考。骨騰肉飛少年氣，如劍出匣驥出皁。荒厨無米榻無氊，燈下拈題鏖到曉。奇句必令長老驚，高談弗顧座客惱。便思唾手拾靑紫，趁此筆酣墨瀋飽。彈指倐經二十年，往日靑春去如掃。我雖僥倖成一第，遲暮已愧冬烘腦。君更胡爲尙泥滓，布衣脫粟困蓬葆。前年負土塟老親，去歲買棺殯丘嫂。身作勞薪三尺軸，家無敝帚千金寳。今來力疾戰棘闈，冀得一售風簷稿。靴尖本可踢潁城，弩末偏難穿魯縞。是何鬼物坐君命，事事簸弄使懊惱。君家文行重鄕邑，殖學砥躬各有造。石慶門以孝友稱，鄭公鄕惟經術討。讀書聲每出金石，養親貧猶具鱻薧。弟兄到老不析產，自相師友淬才藻。娣姒間能互乳哺，童稚軰亦讓梨棗。謂冝種德必發祥，如何久困菜根咬。吁嗟乎！人生中年奮跡已不早，况復場屋頻潦倒。求名不遂家又貧，荏苒世間行自老。落葉風前送君去，泣罷蒼茫向晴昊。

送童梧岡編修視學湖南兼寄諸桐嶼辰州
簜函五色麗朝霞，遥指荆南驛路賖。道脈至今稱嶽麓，才人自古到長沙。雲開衡岫占文筆，帆轉湘流過使槎。大雅扶輪須努力，儒生此職最淸華。

其二
行部辰陽禮數寛，有人手版謁征鞍（桐嶼君同年也）。應劉才子原同調，屈宋衙官恐未安。燕寢香凝杯酒暖，轅門風靜鼓聲寒。相逢爲道邠卿老，自少詩朋興漸闌。

蒙恩命偕張塏似侍讀主試順天武闈恭紀四律末章兼呈塏似
一行御紙出金扉，忝荷持衡入武闈。豈有兵堪談白面，敢期身自作朱衣。兩囘路記前遊熟（壬午、癸未連歲與分校之役），七品官膺此遇稀（武闈主試多用大僚，從未點及編檢）。自揣書生那足任，冰霜彌凛寸心微。

其二
朱墨迷離謹别裁，胸中兵甲要詳推。一丸泥可觀雄畧，兩石弓寜便將才。蘂榜排如魚貫柳，風簷戰似馬銜枚。粗從文義覘謀勇，老眼摩挲日幾囘。

其三
孫吳未習愧何如，拜命翻憂學術疎。漫比登壇懸將印，眞成臨陣看兵書。彀中人豈皆兒戲，紙上談原屬子虚。所願憑空撈漉處，干城材足寄儲胥。

其四
匝旬得侍履綦淸，前軰風規最老成。我不知文聊論武，君纔校士又談兵（君分校文場纔月餘）。翻書互究縱横說，點筆同諧競病聲。叨荷虚衷屢商搉，鎖牕毎到月華明。

聚奎堂用壁間明人王衷白韻呈同考諸公
武科文義不多深，恩許量材棘院臨。善相馬須空冀野，凱旋牛已放桃林。知方要備韜鈐用，爲將先觀氣韻沉。最喜奎垣多勝侶，朱衣影裏共盟心。

其二
對策諸生孰淺深，專家粉本各摹臨。時無兵革惟文陣，材可干城亦士林。日短燭須三鼓繼，天寒火易一爐沉。虚堂好片冰霜氣，恰稱吾曹似水心。

尹相公還朝詩以奉賀
經年揆席待調梅，借宼今纔納節囘。家世本傳黄閣貴，人情久望絳騶來。甘棠有愛歌思满，温樹無言氣脈培。正是小春時節到，看嘘鄒律徧春臺。

其二
四十餘年擁節麾，黃扉從此藉論思。帝因髩雪隆耆舊，人以膚雲待設施。鎭靜中流無險浪，晴明西日似初曦。昔賢到老彌加力，驗取黄花晚節詩。

其三
九重優禮許誰攀，書接頻聞寵命頒。樊重門原高戚里（公女爲皇八子妃），蘇瓌子又躡卿班（公子樹齊新擢少宰）。道尊少海資陶育（上命公爲皇子師），地錫平泉養晏閒（上命以鄂文端舊園賜公）。眷注愈深擔益鉅，知公難謝髩毛斑。

其四
五雲高處福星明，占是台階贊太平。朝有白頭增氣象，身將靑史論勳名。皂囊封有嘉謀吿，畫舫齋還好句成。待取調元仁壽溥，受恩豈獨老門生。

友人以鄴城懷古詩見示但侈陳魏瓦齊磚而於歴代割據建都之跡殊多掛漏爲補成八首
霸圖開國古漳濆，銅省臺高迥入雲。自古英雄多好色，最難子弟總能文。史將正統移歸蜀，身托虚名服事殷。此意被人終看破，不如七十二疑墳。

其二
别築華林廣鄴臺，破車快犢亦雄哉（鄴中有華林園，自石虎建都始）。亂朝土木輕民命，刧運河山入賊才。燃燭萬枝宵作苦，行樓三級獵場開。長安鐘虡纔移洛，又費輪蹄自洛來。

其三
紛紛石冉掃如烟，萬堞名都改屬燕（慕容雋滅冉閔後，遷都於此）。建號詭憑傳國璽，䘮師終恨錮山泉。紫宫路遠雙飛去，白首人歸再造年。故國不忘恢復計，燒亭斬吏又騷然（慕容垂復燕，亦於此起兵攻苻丕）。

其四
爾朱百萬下金戈，一戰功成乞活多（高歡據鄴，以六鎮流人破爾朱天光等兵二十餘萬，後遷魏孝静帝都此）。定霸遂開齊社稷，遷都猶續魏山河。英風馬上鮮卑語，老淚尊前敕勒歌。死葬漳濱尙臣節，麒麟高塚鬱嵯峩。

其五
飛來靑雀可憐蟲，徒擁虚名在九重（孝静帝都此，權已歸高氏）。自古有亡何用活，此人又似不相容。三拳狗脚親遭侮，一乘牛車出就封。最是六宫同泣别，願王玉體壽喬松。

其六
早年沉晦避朝權，九錫俄膺勸進箋。唾手版圖移拓跋，躶身戎馬定柔然。荒淫開國遑身後，言語通靈每事前。乃父如龍兄似虎，誰知羖䍽竟登天（齊髙洋僭位亦都此。以下皆北齊事）。

其七
骨肉相循自剪屠，濟南死又樂陵誅。報讐伯有能爲厲，好色觀音亦現姝（見《徐之才傳》）。武衞扣刀娥永樂，童謡唱路阿𡡉姑。涼風堂上如償博，千載傷心乞作奴。

其八
無愁天子在深宫，高末歌先舉國同。紫闥謀臣盲宰相，黃𧟌保母女英雄（祖珽謂陸令萱有英氣）。鬬雞賜爵雕籠上，聚蠍觀人浴斛中。最是小憐西去後，靑裙換卻翟褘紅。

內弟劉敬輿自粤西罷官歸里寄詩慰之
淸勤心迹我深知，何事彈章苦索疵。出宰民歌來暮袴，休官地有去思碑。拙甘牛後聊循分，老學蛾眉罕入時。且喜高堂還健飯，得歸侍養更何悲。

其二
也知閒可泛烟波，那便從容得嘯歌。二頃不營眞達者，一官可罷奈貧何。家添食指偏加倍，民送歸程欲挽多。還有書生餘習在，陳編長日好消磨。

送劉邦甸出都
與君結交非一日，同補諸生便相識。江城風雨一夕談，意氣忽如膠入漆。其時豪宕各少年，班荆更有吳瀛仙。三人五日必一面，不面令人夜不眠。共擕百錢入酒肆，醉談四座驚轟闐。轉眼飢驅各馳騖，我先索米長安住。君也衣食奔走間，入京出京凡幾度。今來仍為區區名，銖積數載納粟成。京闈榜發又報罷，依人那得辭長征。年過四十心未死，冀得祿養可代耕。太倉升斗定何日，垂白親已需杖行。雪花打頭風酸鼻，過我話别難爲情。吁嗟乎！人生在世如轉轂，前路茫茫總難卜。天公賦命本不齊，孰應受窮孰享福。權非已操可若何，所自盡者只幽獨。欲耕無地且硯田，欲養無祿且館穀。臨分更酌一杯酒，愧我無力堪援手。淚眼徒看失意人，二十年前一老友。

題袁止所主政我我周旋圖
佛說有化身，易言貴觀我。君乃獨取蒙莊書，寫此一對解衣磅礴躶。旣非形影神句問答頻，亦非千百億軀示現夥。無端入畵一而二，一端正相一偏頗。初疑高人對奕閒，又疑雅客晤談哆。豈知不得生區别，左者卽右右卽左。靜如寡女顧影憐，超如定僧出神坐。問君何事弄狡獪，幻出人間兩么麽。得非形骸以外莫可親，傲視世人無一妥。不然幽獨之地內勘嚴，欲旋面目自印可。此則吾儒學問事，兩我相証不容躱。一啼一笑情輙呈，亦步亦趨履休跛。有醜在鏡撲則愚，有愧在衾去須果。君其自此益遠矣，此身不墮刼輪火。吾獨悲夫身爲累，如蠶作繭宻纏裹。笑君一身難了又一身，不知何時可以脫韁鎻。

題慶雨林水石清娛小照
虬松斜偃身輪囷，蒼然欲動之而鱗。有人倚坐露其頂，一水一石娛蕭晨。噫嘻此特高人逸士幽致耳，君乃翩翩貴公子。胡爲身在豹尾班行中，心在龍眠畵圖裏。得非好文不好武，欲以風雅自陶洗。君不見宋牧仲，少年執㦸爲侍從。後來改官歴淸卿，文采聲華天下重。又不見揆愷功，亦曾宿衛甘泉宮。一朝領袖玉堂上，多少宿素推宗工。君家門户方鼎盛，安知不有奇遇堪相映。好趁靑春多讀書，他年倘執騷壇柄。王令文章誇大進，不然擁節建麾亦可歌競病。

題慶樹齋少宰方山靜憩圖
鴻爪重圖舊履綦，生平遊跡最堪思。方山片石松隂滿，此是當年鍊句時。

其二
寫照時纔五品官，半年曵履食堂餐。畵師預識三遷信，只畵科頭不著冠。

其三
此福應須讓我曹，侍中三十自堪豪。如何兼托幽人興，要占林泉一片髙。

其四
山水淸音愜素襟，風流非慕晉人深。官高不改書生味，始是前賢澹泊心。

久不接家書里中馬生浩如來京始知老母安信舍弟新舉一子可喜也
半載無家信，書來轉益愁。高堂頭上雪，破屋岸邊舟。黄葉落如許，白雲寒自流。一燈孤舘夜，鄉夢轉悠悠。

其二
一事欣予季，中秋正洗兒。門單期衍緒，親老要含飴。姑息難為父，童蒙貴擇師。四殤姑勿論（弟已生三子一女，俱殤），有子未嫌遲。

歲暮示吟薌
殘冬冰雪天，年事蝟毛夥。蕭齋共故人，偏覺清况頗。門卻車轣轆，帘隔塵堀堁。劇談舌翻瀾，雅謔口炙輠。各訂一編藁，刮磨到貼妥。項頷龍養珠，腷膊雞抱卵。此興殊不俗，嗒焉忘爾我。迴看長安中，比屋沸碎瑣。豪家考歲會，主進累錢垜。握籌算錙銖，操券責粒顆。怕人食言肥，防客觀頤朶。亦有貧乏户，龜手歎勞癉。索米腹毎枵，典衣身或裸。債帥難避臺，逋宼欲逃鎖。眼前吾兩人，獨得掩關坐。本無富窟藏，幸未窮坑堕。處世貴知福，卽此便儘可。書生命原薄，出身從坎坷。取數戒太奢，謀生在聊哿。胡爲逞無涯，羡彼金玉瑳。願奢分有定，作計恐終左。且㝷爽鳩樂，勿學繭蠶裹。人生能幾時，疾於弦激笴。不見臘又盡，家家爆竹火。

卷十二　起丙戌正月至是年十一月
丙戌元旦試筆
東風又到六街塵，身世俄驚四十春。少小幾時行歎老，昇平方好敢傷貧。五經次第傳諸子，萬卷低昻聚古人。獨有鄕心難遣處，高堂髩已白如銀。

上元後一夕同兒軰市口看燈
昨宵佳節天大風，市頭燈火一掃空。今朝無風天色好，滿街人沸月影中。兒曹牽衣喜相告，出門要看紅燈紅。對之那能卽嗔喝，聊與命駕菜市東。置膝自抱我誠癖，上車不落渠自雄。發蒙敎猜春謎字，遠咻引避市語訌。倘逢相識見應笑，如雞鷇雛在一籠。中年漸多兒女愛，已無大志立事功。竿木逢場且作戲，閒情聊托兒嬉同。卻憶倚閭人望我，亦如我愛諸孩童。

曉出西便門
出郊殘柝尙城闉，此路頻經十六春。事往難㝷鴻爪跡，身閒常怯馬蹄塵。月斜西嶺如歸客，柳識東風似故人。勾引鄕心入殘夢，懵騰欲到五湖濵。

題韋鐵夫敎諭授經圖爲令嗣約軒編修
不敎顔柳擅家規，一幅如披諷諭詩。代遠業猶傳故相，官閒身自課佳兒。無鱣集座沉淪慣，有鯉趨庭變化竒。三尺書郞今及第，由來名父作經師。

其二
冰冷儒官建立殊，通經致用果非迂。靑氊堂下辭私餽，黃鵠陂前議免租（有本事在）。當局能肩眞鐵漢，滿籝何物笑金夫。不須數典援韋幔，賜䇿隂功券此圖。

黄烈婦輓詩（姓蔣氏，儀曹黄恩錫子婦）
酹酒夫君晷未移，飾巾自結一繯絲。遂從逝者尋歸路，早向生前尅死期。冢樹定看連理出，麻衣猶帶九原披。傷心獨有衰翁淚，哭罷西河又一悲。

送項任田吏部請假歸歙
典選淸聲沔水如，三班方倚掌銓除。為㝷坡老聯牀約（君與令兄韶堂最友愛），遂輟山公啟事書。舞袖場邊撾鼓罷，順風船上落帆初。家園百里天鄣近，遙識春游舁筍輿。

得心餘書卻寄
足音跫然到千里，忽得故人書一紙。遥知歸養仍未寧，一歲擕家輙三徙。買宅金陵席不暖，艤櫂南昌帆又駛。鵞湖歸住逾半年，扁舟又向石城指。罷官已同鵲繞枝，爲客更似魚失水。眼看身自作黔婁，還倒空囊救桑梓。無錢恥乞有好施，曷怪方朔飢欲死。昨傳白門待掌教，當路忽入細人毁。得非磨蝎坐身宮，所至輙攖謗燄起。姑蘇講席定何如，復恐有物尼之止。生平百尺樓嫌低，不屑侯門躡珠履。豈知翻傍矮簷下，求一托足艱如此。江湖可樂貧奈何，賦罷懷人淚瀰瀰（尹相公自江寜還朝時，諭屬吏延君爲鍾山書院山長，後有忌之者，遂不果。而君書又云吳中撫軍亦有書院之約，故詩及之）。

入闈分校奉和總裁尹相公用壁間韻之作兼呈同考諸公
文昌星映棘闈深，節鉞歸來此乍臨。人喜朱衣新宰相，公原靑瑣舊詞林。導師竪拂宗風倡，老將登壇氣韻沉。文體從看趨雅正，别裁早已具精心。

其二
考官單出禁垣深，妙選緣知帝鑒臨。接座淸言霏似屑，分題名作列如林。人才可惜珠休棄，文價何憑羽亦沉。畵燭三條應共朂，昔年辛苦認初心。

其三
新進慚叨寵遇深，五年此地四經臨。頻添泥爪留詩壁，又認巢痕到易林（癸未分校，得《易》五房，今又得《易》五房）。朱碧迷離燈影炫，星河絡角漏聲沉。摩挲敢說無花眼，應只堅持似水心。

翻閱落卷再叠前韻
差排文卷畵堂深，覆校渾如帖又臨。退筆幾堆將入冢，神斤一柄再搜林。額瘢恨不將花㸃，鼻觀那能盡水沉。五色目迷吾敢忽，㸑材或恐有琴心。

尹公又有詩見示依韻奉和
束筍堆成帙滿家，披吟每到夕陽斜。知公久倦看花眼，只愛看他筆底花（原詩有「負却三春飽看花」之句）。

其二
連篇險韻屢翻新，似化靑蓮百億身。始識白頭文潞國，精神眞過少年人（用蘇子瞻謂潞公語）。

其三
初度爭傳浴佛期，聚奎堂上介維祺（公誕辰在四月八日，尙未出榜）。祝延不用華嚴懴，千佛名經正出時。

其四
校勘還聞坐夜深，似愁海底有珠沉。風簷共說文心苦，誰識先生更苦心。

再叠前韻
入彀能收幾作家，愧持眊筆㸃横斜。漫言桃李春光好，有客東風怨落花。

其二
名魁又見一番新，都是朱衣點後身。那得不當成佛看，度人橋上不多人。

其三
吹嘘送上枉相期，文字終須論福祺。眼看落花留不住，倚闌無語立多時。

其四
漫說詞源有淺深，盡歸烟海聽浮沉。臂鷹手亦無憑凖，老去羞誇見獵心。

將放榜再用壁間韻
嚴扄列坐月餘深，不覺春歸夏已臨。幾日金泥爭寫帖，一班玉筍又成林。筆端食葉聲初寂，帷外看燈影尙沉。難得宗工皆藻鑑，得人應可答天心。

其二
薦來文卷較功深，十一襴衫會賁臨。聊免借材資異地（本房中式十一卷，幸已足額，無煩他房撥補也），知誰翹楚出平林。敢期陸氏莊多熟，還恐豐城劍或沉。古戰場邊一囘首，冰霜寒到五更心。

紀辛齋侍御房卷獨少用總裁韻遣興和以解之
採得芳菲聚一家，卻分鄰杏幾枝斜。定知一樣春妍處，愛惜偏深手種花（自他房撥來者幾半之，故云）。

其二
燒尾筵看一隊新，出羣定屬阿誰身。將兵何必多多善，只要行間有用人。

其三
知音雖别屬鍾期，春酒同來介壽祺。莫以敬容殘客待，有人偏感寄生時（謂撥來諸門生）。

其四
一般鐵網入波深，偏是明珠轉易沉。此意自令寒士感，手持敗卷惜文心。

題邵耐亭萬卷樓圖即送其南歸
與君相從十載前，對牀風雨夜不眠。荒雞腷膊蹴起舞，著鞭欲賭誰最先。與君相見十載後，老婦翻成倒綳手。公車枉載牘三千，罰水幾吞墨一斗。多君意氣凌滄洲，眊氉不作窮途愁。有官不補竟歸去，云有萬卷之書樓。君家住近虞山麓，山色蜿蜒景迴複。丹經昔授淳于書，粉本常留大癡幅。招真治近霏蒼烟，拂水巖高響晴瀑。兹樓恰比選勝亭，疏牕虚敞延來青。樓中况有帙充棟，嫏嬛之藏宛委扄。丁卯遺詩輯刓敝，癸辛雜志羅奇零。問士之富以書對，何减珍珠一船帶萬釘。噫嘻乎！百城面豈書生事，蠧魚命已落文字。所期一畝宫、十笏地，結箇書巢自位置。著述未必皆可傳，流覽何須盡能記。飢腸且飽古墨香，倦睫先酣黃妳味。我營邱壑徒在胸，蓋頂未遂誅茅計。既無研山易海岳，空擬雲林搆淸閟。羡君今已突兀見此屋，緗帙錦贉手標次。萬籖挿架神仙居，百尺置身湖海氣。笑看塵世名利人，紛紛都在下牀睡。

送内弟劉可型落第後赴津門就館
山都仍覓舊青氊，也向長隄快著鞭。此客豈宜艱一第，人生能得幾三年。豬肝空嗜誰投贈，雞肋雖微忍棄捐。那得爲君無涕淚，高堂衰髩已皤然。

門人穆凌烟癸未捷禮闈今年始補廷試仍以需次歸里作詩送之
南宫名已雋，北闕試何遲。早識仍需次，真憐轉後時。繞枝三匝影，種樹十年期。聊喜頭銜換，休爲失路悲。

其二
也知官有日，偏覺路遲迴。已入中年景，猶紆百里才。寒誰嘘谷黍，渴但望園梅。何許書生命，難憑日者推。

其三
剩有寛閒日，匡居味頗長。生徒楊子宅，經籍鄭公鄉。閲世諳新局，翻書得古方。他年任民社，應易奏循良。

其四
負笈憐高誼，蕭齋誦忍飢。禮文慚設醴，詩法擬傳衣。去孰分臯廡，來曾下董帷。幾年師弟意，臨别倍依依。

慰蕺園下第
眊矂春官又一囘，誰從㸑底識琴材。生花不律行將秃，棄甲于思忍復來（君多髯）。官燭空修書滿架（方纂修方畧館），子錢欲避債無臺（多宿負）。祗應一卷名山業，消爾生平磊落才。

璞函落第後入直軍機詩以調之
吾家元叔今詩翁，才名廿載雄江東。弱不勝衣一把骨，筆力乃挽千鈞弓。一朝獻賦入薇省，長安詩社幾爲空。我昨讀君詩滿冊，雅材百五妙驅策。機杼織成七襄錦，雲霞補自五色石。老樹著花霏遠香，疎桐滴雨湛寒碧。有時哀絲彈寡女，忽焉快劍擊俠客。即今此道論作家，得不推袁虚一席。胡爲才高遇偏左，兩試春官再被斥。途窮阮籍思迴車，去直樞曹應推擇。自言日暮甘倒行，冷官聊逐熱客迹。噫嘻此地吾舊遊，直廬珥筆叅國謀。夜草軍檄磨盾鼻，曉宣相麻催詞頭。從獵每隨虎賁隊，待漏慣聽雞人籌。文章報國儒者事，固藉黼黻宣鴻猷。獨惜君才不易得，自今未免分日力。眼看名山業垂就，忍把精神耗吏職。丈夫窮達㑹有命，不如讀書飽胸臆。竿進百尺歩益艱，丹將九還火莫熄。期君速到蓬山巔，寛閒歳月恣討研。却將鎖院揮毫手，來作花甎應制篇。

哭亡兒耆瑞
不謂吾生遘此哀，一枝玉樹竟輕摧。頭顱痛我行將老，質性憐渠早有才。燈市春游曾未久，書堂曉讀枉相催。傷心野鬼叢中厝，誰與孤魂伴夜臺。

其二
衰宗累世只單傳，寧易生兒似汝賢。不死定知薪克荷，雖貧每慰室如懸。新松作勢空千尺，種樹成陰動十年。此痛自關門戸計，豈徒䑛犢愛難捐。

其三
早知不是我家兒，何事曇花現暫時。就塾不辭晨課早，候門常耐夜歸遲。幾曾膝上離文度，枉向人前譽袞師。那得臨風無老淚，聰明已愛講唐詩。

其四
骨相曾無慮折磨，豈知早歳即沉疴。漫期董奉甦威彦，空對倉舒想華陀。大藥有筒傳世少，庸醫無刃殺人多。可憐眉目淸如畵，生把葠苓毒死他。

其五
不望于門駟馬闐，縹緗世業也須傳。殺青稿在憑誰付，拔白鬚多黯自憐。老我身真同槁木，此兒才可抵斜川。翻書擬解幽憂疾，挿架摩挲轉泫然。

其六
明識彭殤可概論，那堪觸目儼生存。幾年捧雉相從跡，數紙塗鵶未没痕。弱女影孤誰作伴，老親書到尚呼孫。此生縱㑹觀空法，瞥起前塵也斷魂。

其七
淚滿西河痛索居，擬乘薄笨返鄉閭。葬留嬴博空題墓，歸到柴桑孰舁輿。思子臺邊人渺渺，望鄉亭上夢蘧蘧。更憐生死長安裏，可認江南舊草廬。

其八
牽衣辟咡日千囘，今遂孤眠土一堆。縱列童真寧見汝，已登鬼籙卻依誰。可能化鶴仍歸省，曾説非熊解再來（顧况子再生爲顧非熊，見《酉陽雜爼》）。痛定終疑縁未斷，三生石畔望低徊。

送吟薌往山左
赤汗翻漿戒徒御，冐暑來仍觸熱去。磨牛身老往來間，班馬聲悽别離處。憶君去秋歌鹿鳴，便合射策登承明。我作考官君下第，坐對方叔難爲情。君言入都凡幾度，今來猶幸非虚行。已從京兆新發解，兼試儀部特注名（新考教習）。青山舊約或基此，相期十年終踐盟。依人暫往非得已，乞食不諱陶淵明。噫吁嚱！男兒胸中有千載，晞髪扶桑濯滄海。前身摩詰夙有縁，後世子雲遥可待。何曾托志燕雀微，詎屑爭食雞鶩猥。豈知中歲尚塵鞅，萬卷徒供救饑餒。向人啼笑爲人忙，此意真堪付一喟。繄余新抱西河悲，賴有良友開心期。無端折柳又相送，曷禁淚下如綆縻。

暮夜醉歸入寢門似聞亡兒病中氣息知其魂尚爲我候門也
跬歩相隨履跡存，牽衣每到月黃昏。豈知死後孤魂在，猶爲而翁夜候門。

其二
小膽生曾怕獨眠，堪憐冷骨委荒阡。夜深野鬼多于蝟，好自來依乃父邊。

其三
簾鈎風動月西斜，彷彿幽魂尚在家。呼到夜深仍不應，一燈如豆落寒花。

其四
再世爲人事有無，此生何處見童烏。寒窻夫婦閒相對，一度追思一淚枯。

題曹檀漘柳汀觀稼圖應令嗣來殷編修屬時來殷方乞假歸省
東臯雨足水没髁，鵶軋區塍亂秧馬。澤農三五趣蒔秧，雁字排連各分把。方如棋罫直似繩，頃刻禾科緑滿野。觀稼者誰柳隂斜，白葛衫子輕於紗。旁觀謂是課耕叟，不知身已曾受誥五花，爲農氣味性所嘉。來與豳風畵圖添景色，飯筥能饁杖不拏。人生動慕富且貴，豈知真樂不在榮利内。那如腰帶䥥、手秉耒，薅草殺蟲治蕪穢。上辦縣官租，下了方社賽。夕伸布衾脚，朝曝茅簷背。有秫可釀秔可舂，閒覓詩朋招酒對。不借之履獨速衣，風味自勝緋魚袋。先生其真達者流，腹笥便便無等軰，乃作識字耕夫甘守退。練川秋晚熟田禾，遥識逢年樂事多。况值循陔人恰到，看將華黍譜笙歌。

聞桐嶼罷官卻寄
一麾出守到辰陽，忽被彈蕉孰中傷。儒術豈應疎撫字，仕途未可恃文章。空留東閣花如雪，可惜中年髩未霜。太息春明分手日，曾期治行漢循良。

其二
早聞劉寵一錢無，懸坐何堪更積逋。前路已成新破甑，中流安得一懸壺。訟庭對簿隨堦鶴，薄産償官寫券驢。囘首舊遊真似夢，曾持彩筆直金鋪。

中秋夕感亡兒作
又看中秋片月圓，未乾老淚再潸然。一家依舊團圞夜，憐汝孤魂若箇邊。

竹君述庵蕺園來殷耳山璞函小集寓齋即事
老屋三間聚履綦，到來便擬夜歸遲。地非北郭聯吟處，人似西園雅集時。名飲豈須絲竹肉，淸談無過畵書詩。只慚蔬韭誇高宴，夫免人嗤措大爲。

其二
蕭寺看花僅幾旬，俄驚裘褐戒霜晨。年光真覺如彈指，著述猶難到等身。五鼎食中無我軰，千秋亭外幾癡人。祗應轟醉過殘臘，此便消寒第一廵。

題錢方壺歲寒小照爲令嗣辛楣學士
紙牕炙硯坐圍爐，三徑寥蕭一客無。正是閉門風雪候，爲翁題取歲寒圖。

其二
木落山容刻露真，孤淸風味許誰親。羊羔酒客應相笑，大有人間冷淡人。

題查恂叔太守榕巢圖（君守太平時，結巢於榕樹以爲書室）
一官南徼幾經年，老樹枝間結屋偏。要識政成無一事，退衙便作鳥窠禪。

其二
後樂情深肯愛閒，爲民桑土幾煩艱。誰知十笏書齋地，别有胸中厦萬間。

題述庵蒲褐山房冊子
吾友吏隱徒，買宅城南隅。不村又不郭，無邱亦無壑。但有槐柳三五株，緑隂滿庭似張幕。每日退直歸，下帷誦忍飢。齋名曰蒲褐，恰如頭陀苦行扄禪扉。不謂人海中，乃有此境堪息機。我觀朝士徧臺省，往往好寫家園景。問渠懷鄉胡不歸，徒托高情付畵餅。丈夫未得立功立事賦遂初，又無買山錢可營田廬。聊復出了官事入讀書，糞除一室爲幽居。君不見王子猷，偶然僦居未暖席。何可一日無此君，便令種竹青滿宅。又不見韋蘇州，官閣前頭森畵㦸。放衙無事便咏詩，燕寢凝香裊烟碧。古來達人所見殊灑然，知君已得其真詮。一蒲團上披老褐，周妻何肉蘇晉禪。獨慚寄園本是吾家地，輸與高人占淸閟。何當僦屋重結鄰，彌勒同龕叅妙義（地本家天羽給諫寄園故址也。己卯、庚辰間余曾與君比鄰而居）。

賦得紅藥當階翻（甲戌試中書題，得書字）
薇省韶華麗，名葩燦玉除。地當承露處，花是殿春餘。映日敷紅艷，因風動綺疏。影摇青瑣闥，光映紫泥書。非謔偏如贈，將離若故徐。過甎隂不定，傅粉畵難如。淸切仙墀内，舒長晝漏初。綸扉方視草，恰對五花舒。

賦得賢不家食（辛巳㑹試題，得同字，五言八韻）
聖治光昭日，英賢奮跡同。館餐方異數，家食詎高風。自有千鍾粟，寧棲一畝宫。指囷辭里友，抱甕謝園翁。鱠拜蓬池上，羮和寳鼎中。酌泉逾表潔，宰肉故能公。簠簋惟加飭，㕓囷豈愧豐。願常懷澹泊，仰報國恩隆。

千章夏木清（以下皆廷試及館課）
夏景榮羣木，千章蔚澗阿。矗同秦嶺直，密似鄧林多。常有疎風度，寧穿赤日過。蔭深三里霧，影緑一池波。人到淸凉界，禽藏錦繡窠。春條徒旖旎，秋樹漫婆娑。却暑隂垂地，霏香翠滿柯。上林佳氣滿，物物暢天和。

野含時雨潤
郊原新霽後，積潤徧平莎。雨爲知時好，人因得澤和。濕痕隨處滿，元氣此時多。林靄衝簔笠，村烟暗薜蘿。山眉濃緑渲，水面蔚藍拖。隴滑烏犍跡，田翻白鷺波。丹青無筆渴，膏沐有顔酡。聖德涵濡溥，占年稔黍禾。

薰風自南來
候符離火正，氣驗午風薰。入律寧須競，披襟自可欣。到先廻谷黍，來似帶衡雲。獻雉航占順，歸鴻羽借勤。快宜前席近，凉許北牕分。花影迎簾亞，荷香入檻芬。恢台情益暢，長養意皆訢。正叶當陽治，揮絃解阜殷。

律中蕤賔
洪鈞宣夏令，陽律叶昌期。緹室三重啟，筠筒五寸吹。審音傳變徵，應候協明離。能鼓薰風滿，還嘘溽暑遲。星占流火正，泉驗一隂滋。黍谷寒先退，葭灰暖易知。土圭頻駐馭，繡線屢添絲。欽若兼增閏，舒長日倍貽。

天子始絺
節宣覘聖化，服物協天時。温毳初藏笥，輕纎始御絺。採經啼鳥谷，織異浴蠶絲。詎比冰紈貴，偏兼霧縠奇。薄堪延爽氣，密不拒輕颸。傍晚凉還脱，驅炎午乍披。淸襟宸抱暢，儉德尚衣知。身度彌加飭，常瞻表出規。

平秩南訛
長嬴覘令序，揚詡徧無垠。律應薰風扇，辰當午位輪。天心榮庻彚，王政叶洪鈞。育物平無頗，程功秩有倫。種分先後異，耦合十千均。釐績殊春作，生機驗日新。百昌蕃廡象，一氣化裁神。恰協離明治，恢台暢八寅。

五月斯螽動股
蕤賔迴緹籥，翹肖起螽斯。未振詵詵羽，先看趯趯姿。動無肱折慮，響出足音奇。錯訝鳴雙翼，從知暢四肢。詎矜超距勇，似演踏歌詞。健不當車轍，輕難立釣絲。化叅魚躍共，技豈騖趨隨。聖德徵揚詡，羣生以息吹。

竹箭有筠
翠篠榮嘉植，蒼筠竟體舒。文堪彰外美，心本藴中虚。新雨抽萌後，淸風解籜初。光分水蒼玉，功在汗青書。麗到凝斑處，嬌含帶粉餘。詩筒鐫易就，墨筆畵難如。自覺菁英煥，何嫌節目疎。猗猗堪咏德，睿賞寄林箊。

月中桂樹
月殿森嘉植，敷榮玉宇凉。淨根寧著土，老榦久經霜。不識何人種，常留太古香。花真能四照，譜不入羣芳。暘木應輸秀，星榆敢較長。味增丹杵藥，艶映素娥妝。信識干霄逈，應多浥露瀼。蘂珠宫闕朗，攀折許吴剛。

寒流聚細文
水邊寒信到，細影蹙洄沄。未凍先冰意，將枯尚浪紋。縐痕纎似縠，襞積密於裙。不壯觀濤賦，全收湧地文。波瀾何用濶，脈絡卻微分。入畫多皴筆，濡書出瘦筋。詎流紅葉麗，非綴落花紛。萬斛歸澄澈，天工洗汰勤。

春蠶作繭
節届條桑過，春蠶上蔟肥。錦心真欲嘔，笥腹詎愁饑。一縷輕抽緒，千層密作圍。有綿非霧縠，無縫亦天衣。道協藏身固，功成化羽飛。文章五雜組，經緯七襄機。蛛網懸何益，鮫綃購亦稀。皇仁宏衣被，挾纊萬方依。

玉水方流
産玉河呈瑞，寧徒燭寶光。琢圭原有角，折水亦成方。好映觚稜屋，難環頖辟塘。浣衣偏稱袷，采藻却宜筐。不繞千盤嶺，應流九曲觴。波寧隨月轉，淵定少珠藏。賦叶成珪句，珍符搢珽章。于闐今版籍，東注鞏金湯。

德車結旌
行旌昭物采，表德異戎車。豈乏旒堪綴，匪伊帶有餘。鈎衡轅共曲，如組轡同紆。藴結心能繪，飛揚氣已除。不鳴風獵獵，恰映日徐徐。畧似垂繅屈，寧同折羽舒。洵覘文治盛，想見武成初。以樂堪爲御，和鸞仰翠輿。

蟻穿九曲珠
牟尼光外朗，宛委竅中含。曲似迴腸結，紆同折坂驂。爰憑旋垤智，倩作識途探。蚊睫巢猶濶，鴛針度可叅。暗抽絲乙乙，恰轉徑三三。盤屈循條蠖，晶熒映雪蠶。遲非行磨左，窄豈入柯南。奇巧成圓照，高懸萬象涵。

卷十三　起丙戌十二月至戊子三月
奉命出守鎭安歲杪出都便道歸省途次紀恩感遇之作
官程忽赴粵江濵，除授榮叨御墨新。臣子敢因貧乞郡，聖明自重職親民。頭銜冰去寒猶在，膚寸雲擕澤要均。借馬杜陵今五馬，微軀何以答皇仁。

其二
舘閣淸班十載深，行旌還帶寵光臨。專城我豈勝邊郡（鎭安與安南接壤，爲邊地要郡，向側在外調補。今以初任蒙特授，眞異數也），作吏人猶重翰林。寸燭三更新讀律，單車一輛遠擕琴。巖疆何等殷崇寄，敢戀虚名玉署吟。

其三
一出盧溝跡漸遥，當年從此上雲霄。重來恰是囘頭路，欲去還同抝項橋。敢以身微忘戀闕，或憑政最更登朝。露寒鳷鵲曾遊地，囘首巢痕故未消。

其四
江國年年入夢頻，之官今喜省衰親。征途遊子歸千里，新歳高堂正七旬。兒女青紅爭衣綵，湖山金碧好媐春（擬奉家母出遊蘇、杭間）。團圞何者非君賜，好與鄉鄰仔細陳。

其五
長安最樂是交知，文酒流連月有期。饌薄百錢堪作主，談㴱一字或爲師。離筵忍打花奴鼓（王夢樓諸公出守時，同人爲演劇贈行。余則惟諸名士清尊祖餞，更番不休，自謂過之也），空谷將賡木客詩。别罷都門車幾兩，他時落月有相思。

其六
平生無一事堪豪，每到垂成易所遭（余爲敎習三年，可得邑令，而考授中書；爲中書六年，可遷部曹，而成進士，官編修；今六年，可得坊局，而又出守。每垂成輙易地，殊不可解也）。半世爲文憐未就，一行作吏更何操。舊翻殘帙留兒讀，不朽名山讓客高。多少蒼生待康濟，始憐試手乏牛刀。

其七
少日研磨翰墨塲，得登詞舘敢他望。伐毛去垢曾三洗，束髪從戎未一當（大考翰林，從未得與）。見獵敢云心尚喜，善刀聊幸拙堪藏。簪毫莫更誇能事，未必蓬山定見長。

其八
株守頻年想壯遊，從今景物豁吟眸。天敎詩境開生面，人少題篇在上頭。風雪滿天鏖兩髩，江山萬里入孤舟。平生曾詡登高賦，可有驚人好句留。

其九
喔喔雞催落月暉，手擕孩稚就驂騑。黑甜屢喚還貪睡，紅腐難餐每忍饑。老境漸多兒女愛，長途尤怕雪霜威。卻思到郡皆吾子，也要謀他食與衣。

其十
獨傷驥子委京塵，小具黃腸載兩輪。未必有魂聊有魄，却憐歸骨不歸人。靈光可讀增神瘁，嬴博仍遷爲愛真。痛絶骷髏餘一副，舊曾夜貼老夫身。

其十一
湯湯淮水敢停橈，身過脂膏恐自饒。素節敢移貧士守，微名也怕後生描。吕防門已人思避，夏綂船無主出邀。聊與步兵相對飲，一燈剪韭話寒宵（過淮與同年阮吾山一晤，他無酬應也。有一門生已托故先避去）。

其十二
路過淮南近故林，輕舟取次渡江潯。順風恰稱還鄉願，落日猶懸望闕心。劇郡劍牛覘吏績，傳家琴鶴本官箴。詞臣此擢非常格，忍逐時趨宦海沉。

途遇大雪
先生身將作火鼠，去向炎方甞溽暑。豈知寒酸縁未斷，還須歴盡冰霜阻。征途連日朔風厲，曉來風止稍和煦。化工何處萬剪刀，剪出玉蝶滿空舞。又疑揉碎華鬘雲，噴下層霄壓九土。混茫直泛洋伶仃，晃眩豈辨谷子午。世界幻入兜羅綿，恍見洪荒萬萬古。青山未老白頭催，枯樹不花素霙補。墮地無聲膩若烟，伺隙善入狡於雨。絶無人跡難問途，見有漁舟始知浦。壓馬真看有腫背，墮車或不慮折股。先生畏冷又畏濕，亟下輿帘塊獨處。如曷旦鳥寒自號，比紇干雀凍不語。此行正要褰襜帷，翻閉巾車作處女。

題汶上旅壁
十二年前過汶河，曾徵紅粉唱迴波。不堪老去重來宿，還聽韋娘一曲歌。

邳州道中土人築草壩於水次車過必資輓輅索錢無藝爲賦此詩
草草輿梁濶三尺，僅容兩輪無餘隙。轅駒局促不敢行，輓輅例資土人役。數家活計乃在此，安坐河干候轍迹。客車到輙來脱驂，驅馬先過河流碧。馬在河東車在西，斜陽欲下滿天赤。此時從容方議價，得勢巧乘騎虎急。嚴關何處繞背行，矮簷敢怨低頭廹。沽酒須沽酒盈盎，索錢必索錢足陌。傾囊倒庋恣所求，彼岸得登日已夕。道逢縣令姑訴之，謂不病民但病客。客雖失錢民得錢，即吾養民之惠澤。

歌風臺懷古
匹夫成帝十年功，萬乘還鄉宴此中。雲起眞符天子氣，風來故是大王雄。兒童歌舞三侯徧，父老追攀一縣空。頗怪生平稱大度，如何宿怨獨銜豐。

其二
置酒空興猛士嗟，韓彭被殺已如麻。負心事竟烹功狗，出手威原斬路蛇。百敗河山終造國，千秋魂魄尚思家。榮歸翻下英雄淚，此處勝他晝繡誇。

舟至瓜洲連日風阻不得渡詩以遣悶
吹浪江豚捲白波，歸心便擬亂流過。長年苦勸公無渡，遇險休貪趲路多。

奉太恭人遊蘇杭間兼請外姑沈太君叔外姑張太君及倬其母王太君同舟四老人白首相映各家子姓隨從扶掖亦樂事也
綵衣娱侍及芳晨，鮑母麻姑况有鄰。簫鼓喧催青翰舫，湖山晴映白頭人。閒尋樂事同良友，貧借韶光奉老親。贏得江鄉傳好語，女中四皓出遊春。

五人墓
駕帖來，逮吏部。吴民號，旂尉怒，大聲呼囚趣對簿。誰何健者揮老拳，狐鼠紛紛竄無路。博浪一椎全秦動，北軍盡袒諸吕懼。豈惟激變事可駭，緹騎從此不出捕。君看德陵晏駕時，奸燄薰天勢已固。翁相媪相雌雄合，十狗五彪牙爪具。㸃將錄已打網盡，頌璫祠皆向火附。詎有蕃武收黄門，并無訓注謀甘露。縱撰九錫盗神器，中外臣僚孰枝梧。正慮草澤有君等，或起義旗挽天步。奸謀坐是不敢發，信邸從容來踐阼。乃知此舉功實偉，又延十七載國祚。我來懷古過墓旁，彷彿生氣尚盤互。相傳地即普惠基，幻出神奇從臭腐。媚奄翻奉擊奄人，蟬緌蟹筐理難悟。襟山帶水一佳城，卜吉者誰毛一鷺（墓基即普惠祠，毛一鷺所建以頌璫者也）。

吟薌邀遊石湖
以我擕家累，勞君費酒錢。春當修禊日，人上蕩湖船。古寺藏山翠，遥邨帶水烟。曾期同結社，此地頗幽偏。

其二
當年范文穆，水石有淸風。使節伸强敵，詩朋得放翁。奇書桂海作，老遇鑑湖同。出處渾無忝，名賢景仰中。

西湖咏古
不負風光勝地多，六橋來正景暄和。人間作畵難爲藁，是處銷金别有窩。綺閣簾櫳紅杏雨，綵船簫鼓緑蘋波。山霛笑我家相近，何事今纔載酒過。

其二
割據㴱心笑井蛙，金書玉冊累朝加。千秋英氣潮頭弩，三月風情陌上花。民不罹兵都愛主，國無稱帝易傳家。覇庭不肯填湖築，此意今猶父老嗟。

其三
鳯凰山下故宫基，重話南遷駐蹕時。宋嫂羮魚空舊感，崔君泥馬已新祠（宋高宗感泥馬渡送事，過杭即立崔府君廟，識者已知其定都）。夢華碎錄孤嫠緯，沉陸神州一錯棋。不是行都集冠葢，此湖也只習家池。

其四
桂子荷花色色幽，偏安定後足淸遊。直敎宫亦移長樂，從此湖應號莫愁。三竺峯巒非艮嶽，兩隄燈火似樊樓。空餘芳草孤山路，老將騎驢感白頭。

其五
南園想見昔雕甍，黄胖遊春意氣横。負鼎龍升非相罪（趙汝愚夢負鼎挾白龍升天，果立寧宗於䘮次。韓侂冑即以此搆其罪），隔籬犬吠是人聲。生前珠翠千行繞，死後頭顱萬里行。獨惜平分半湖地，累人作記損高名。

其六
選勝樓臺傍稚川，相公富貴又神仙。襄城礟已三年打，葛嶺燈猶五夜燃。蟋蟀戲收殘局罷，蝦蟆更促六宫遷。可憐幾代冬青樹，只換漳州一木棉（賈似道拉死木棉菴下）。

岳忠武墓
背嵬軍來敵鋒避，撼岳難，撼山易。樞密使罷賊疏彈，縛虎易，縱虎難。宰木蒼蒼向南拱，此是改葬祁連塚。祠前已植分屍檜（明同知馬偉所植），更鑄烏金長跪竦（都指揮李隆所鑄）。卻憶圜扉横霣時，格天閣秘無人窺。槖饘安有肉笑靨，拉脇遽定柑劃皮。鐵椎郎君戮都市，銀瓶弱女投井湄。全家簿錄赴嶺表，僅有獄卒潛瘞屍（隗順）。百戰不死死牢戸，從古冤禍無此奇。邪正由來冰炭異，奸臣逞毒何足計。獨怪思陵非甚暗，曾寫精忠鍳素志。是時權相日尚淺，未至鞾刀嚴戒備。言官誣劾韓良臣，猶能力持格羣議。胡獨於公任羅織，自壞長城檀道濟。千載人思贖百身，當年獄竟成三字。乃知風旨本朝廷，爲梗和戎亟㧞釘。可惜垂成功八九，少緩須臾兀术走。生平誓踏賀蘭山，未飲黄龍一杯酒。空令敷天抱冤憤，恢復初心豈願有。不見雨溪寨降神，還寫中原字如斗。知不以死懟君父，只痛前勞棄敝帚。豐碑突兀西湖濵，孤忠雖雪志未伸。有時風號怒浪起，猶似熱血蟠輪囷。

大石佛歌
是誰鑿破山骨裂，幻出如來身半截。淨磨頑石生面開，剜空危崖全軀突。昻藏十丈端正相，憑高氣欲俯一切。矗雲紺殿僅可容，聳翠遥峯迥相埓。耳輪縱未廣成市，指節已看粗似棁。繫腰豈但十圍帶，束肚知費幾許篾。伸脚恐踏杭州城，法座不琢跏趺結。巨無霸頭大枕鼓，狄僑如睂高見軾。相形尚覺成侏儒，何况僬僥等蠓蠛。我聞佛敎色即空，眞諦不在崇像設。華嚴樓閣彈指現，陶輪世界隨掌擲。斯特維摩寓言耳，廣長舌豈論尋尺。胡爲翻事捫籥求，作此狡獪傚鴟嚇。粵稽象敎本西來，休屠金人著史策。眞形繼入漢帝夢，塗像旋起笮融役（見《後漢書·陶謙傳》，此實莊嚴佛事之始）。爾後踵襲遂流播，土木莊嚴日顯赫。或摹法相雕栴檀，或笵慈容鑄鑌鐵。或同黄胖摶泥成，或被蘇扛爲銀竊。鏤牙刻玉矜貴重，撚蠟燒瓷鬬奇闢。爭新炫異無不有，最大莫如斵山石。僧䕶鐫畱寶相寺，曇曜鑱出武州壁。六十快牛拽不動，十層峭閣蓋還窄。額珠量可八石容，慧燈油須萬盆炙。此地秦皇䌫船處，相傳下通海眼碧。宣和異僧（思淨）發誓願，奇觀遂剏碩人碩。想見懸空施斧椎，剞劂功深歲月積。妙讚猶傳甄生句（南宋甄龍友有讚），巧塑不數楊惠蹟。我來瞻禮一調笑，龎然其大究何益。倘灌醍醐須萬斛，若製袈裟要千帛。持履歸難寸步移，乘杯渡恐連頂滅。寧復手作兜羅軟，安有毫映琉璃白。徒負擎天柱地形，欲以皮相誇雄傑。得無選佛亦貌取，固將以此爲巨擘。

舟發錢塘江
風細江流靜，春遊任棹遲。潮猶强弩避，塘紀斛錢爲。上水自兹始，看山無斷時。柁樓吟晚飯，添取越中詩。

富春道中
孤舟入蒼山，日與灘上下。前望似無路，篙櫓何處駕。卻顧所來處，亦已失水汊。乃知迴複中，自有途一罅。柁轉後峯送，櫂撥前嶺迓。片帆借順風，一日幾張缷。篷窗聊意行，趺坐團蕉藉。幽崖落空翠，濛濛濕衣帕。畵睂時一聲，遠響答山鷓。即事多可欣，逸興發淸暇。沿堤遇酒家，呼童買新醡。

釣臺
故人已起作天子，出仕不過供役使。艱難未曾與佐命，昇平寧復資助理。不同其憂同其樂，立人之朝顙有泚。與其局促卿月班，何似跌宕客星裏。此翁明眼早見及，乃以狂奴傲青紫。世人不知輒言高，佳話至今艷青史。平生交游驟顯貴，攀附舊恩冀染指。此特陳涉客有夥頤誇，蘇秦嫂甘匍伏恥。鄉黨自好便不爲，區區何足矜脱屣。朝非新室帝非莽，大義亦豈貴不仕。正惟共視一官重，遂覺遺榮成絶軌。然則子陵本非高，世人所見自卑耳。

常山道中
古路依山闢，參差柳影疎。川原分楚越，水陸綰舟車。旅店房分鴿，擔夫跡貫魚。近南時令早，三月已耕畬。

鄱陽湖懷古
濤聲如沸舞迴颷，想見當年水戰囂。天下英雄窺此舉，興王事業定崇朝。楚歌四面烏江敗，吴火中流赤壁燒。俯仰湖光已陳迹，康郎山下一停橈。

滕王閣
洪都城下水連天，獨客憑高萬象懸。一閣臨江還百尺，三王到我又千年（王勃作序，王緒作賦，王仲舒作《修閣記》）。濤聲似挾西山雨，風色爭迴左蠡船。地大自慚才分小，題詩安得筆如椽。

其二
蒼茫今古一憑欄，物換星移俯仰間。爽氣西來仍不减，大江東去幾曾還。騷人骨已銷烟水，帝子魂空戀珮環。詞壘歌塲總陳迹，令人增感髩毛斑。

樟樹鎭爲王文成誓師地
藩邸猝稱亂，文臣此誓師。倉皇臨大變，智勇出良知。烏合乘城日，狐疑返斾時。從容樵舍縛，儒者事原奇。

袁州城外石橋最雄麗相傳爲嚴世蕃所作
長虹百丈倚嚴城，傑搆當年尚寳卿。豪富豈難功及物，權奸亦愛死留名。磨光石版輪蹄迹，流惡江濤日夜聲。却笑世間康濟事，也須勢利始能成。

其二
飛梁横鎖急流奔，遺惠猶傳濟洧溱。黄閣階前跨竈子，青詞燈下捉刀人。選材幾費深巖石，得地依然要路津。終欠出都騎欵段，一鞭來此踏霜晨。

萍鄉
舟到江源盡，人尋旅店投。地應天下脊，水判兩邊流。孔道通湘曲，方言聚楚咻。由來産萍實，處處有瓜疇。

浮湘
碧天無際水茫茫，泛檝遥臨楚塞長。不比逐臣須禱嶽，從來詞客例浮湘。路經九曲帆頻轉，地爲三閭草亦香。懷古高吟到分夜，一聲淸瑟數峯蒼。

舟行
順風兼順水，一日數百里。風逆水復逆，進寸慮退尺。風水兩俱順，良可快躁進。我意殊不然，過順生悔吝。惟願得其一，以偏收全功。有風不必水，有水不必風。於力既易補，於理亦甚公。君看得意人，雙挾風水駛。張帆飽若弓，捩柁疾於矢。前有山彎彎，下有石齒齒。乘勢不及收，一觸或破毁。

其二
小舟名倒扒，長不踰二仞。首尾易位置，逆行乃反順。篷低頭每觸，艙短腳難抻。雖嫌地太窄，頗喜程可趁。船輕行使便，但用一篙振。淺沙詎能膠，碎石莫可釁。拍拍如鳬鷖，躍躍若毚㕙。每當灘高處，千艘力俱擯。衝波獨踔厲，直上弗轉瞬。水方倒懸急，舟偏倒行迅。名義殊不祥，朝歌理宜慎。一節聊可師，能以退爲進。

其三
衡陽四五月，人人打魚苗。縛筏佔江面，於焉結棚寮。排連如櫛比，奚啻百里迢。尺寸有分地，茅蕝各自標。上流發水來，魚苗隨波飄。不知落誰家，努目爭欲招。斯須入一筏，戢戢千萬條。量之盈斗石，笑語婦子囂。比鄰空羨魚，瞪目那得剽。終日不獲一，河上乎逍遥。同此托業微，得失相去遼。事固有如此，倖心可以消。

其四
泝流過祁陽，山緊江漸窄。水刷山根露，岝㟧森角骼。時復作嵌空，倒瞰奔流碧。舟行過其下，壓頂慮崩拆。邪許同一聲，響答出空隙。衆篙所叢刺，石有千孔迹。沿隄黙流覽，奇景多剏獲。非特狀譎詭，更有質變易。石或爛如土，土或堅如石。

衡山
扁舟湘水獨沿迴，嶽色青蒼落酒杯。帆轉幾囘途尚曲，鴈飛不到我還來。懶殘芋冷餘灰燼，岣嶁碑荒没草萊。賸欲登臨支楖栗，嚴程無那榜人催。

耒陽杜工部祠
手擷溪毛薦拾遺，空山客過有餘悲。生逢世難身安托，死有詩名骨豈知。瘦削儀容傳飯顆，飄零魂魄傍湘纍。可憐千載人祠祭，在日曾無一飽時。

永州道中
烟雨瀟湘泛使槎，九疑一半暮雲遮。長途已過峯囘鴈，寛政今無俗捕蛇。袁渴尚傳遷客記，浯溪難訪漫郞家。篋中剩有舂陵句，畱伴孤燈一炷斜。

鏵觜爲湘灕二水分流處
危灘上盡得平池，半向南流半北馳。聽取兩頭嗚咽水，哀音絶似泣相離。

其二
傳語山泉莫浪悲，只愁流出性潛移。在山一㸃淸能認，終有相逢到海時。

斗河
歴盡上水灘，方快順流恰。建瓴瀉易竭，奔迸愁倒峽。於焉有斗門，制如北河牐。横板司啓閉，用作蓄水匣。續者截之斷，闊者束之狹。下流得稍停，上流庻不乏。良久懸板啓，水駛只一霎。決如蟻潰隄，怒若虎出柙。往往過數船，後船又停壓。亟語前途斗，勿開且暫押。人力所遏防，固異泛淸霅。終然資利濟，舟子往來狎。傳自秦史禄，實始疏濬業。絶頂濫觴源，導入灕江呷。有唐李觀察，爰續甃石夾。三十有六門，奔流妙安插。前明嚴尚書，復此勤畚鍤。一門典兩夫，嚴若編保甲。遂使楚粵交，血脈貫腰脇。功雖出矯揉，機實通歕𣣲。愚豈河鐫柱，澤比漳溉鄴。由來天事窮，原藉人設法。

風洞山爲瞿式耜張同敞殉節地
土囊風急尚豗喧，髣髴靈旗嘯旅魂。景略有孫光祖德（張爲江陵相曾孫），彭宣爲弟陋師門（瞿爲□□□弟子）。尾箕一代殘星耀，梧桂三江怒浪翻。靑史我朝曾不削，英靈長藉表忠存。

陽朔山
昔聞陽朔山，自非打人脣綻齒折不得見。我今却因典郡來，看盡峯巒勢詭變。扶輿氣入南條漸啙窳，瘦出青孱一片片。皮不裹骨石岝㟧，舌可入喉穴漏穿（去聲）。蒼根拔地起突兀，削鐵孤撐絶旁縁（去聲）。或如靚女擁高髻，或如武夫戴峩弁。或侹而立忽抝項，或僂而走又仰面。或翹駢拇岐有枝，或露鬝頂秃無鬋。峍屼或負贔屓碑，空嵌或鎻支祁鍊。直或哮虎尾能竪，曲或怒牛角堪戰。上豐下鋭或卓錐，節斷身連或累甗。肖形想各有名字，不暇一一詢土諺。但覺無數青螺螄，撒來倒插江岸徧。又疑機括發地弩，仰空激射千枝萬枝箭。惜哉劍南樵客井西道人俱未到，誰寫奇峭入素絹。胡爲世眼無定凖，憎者詆諆愛者羨。談不容口楊侍郞，除官南來詫榮選。或言兩頭之蛇千仞翼，一錢不值人所賤。我爲平心主公論，銖兩黙較嚴最殿。藴藉殊少雅人致，刻削亦類高士狷。石不能言應㸃頭，真面匡廬乃全現。

過昭平峽
順流方駛忽艤舟，云有急峽在下頭。經旬積雨今幸霽，肯聽柁師輕逗遛。一鞭驅之速拔杙，岸上人呼開不得。開不得，已難繫，渴驥奔泉脱銜轡。忽然入峽勢廹束，萬疉盤渦滿江沸。水如强弩將柁送，石似怒牙向船伺。千丈深有蛟龍饞，一綫窄防劍矛利。至此憮然始懼色，上不到天下無地。坡公已駭無射鐘，幼安并愁不冠厠。渾脱水帶那及儲，急取朱書神禹字（渡水者以朱書「禹」字在手則不溺，見《釣磯立談》）。五石漫思大瓠浮，一壺安得中流備。手持艙門三尺板，設有不測惟此倚。斯須出峽波稍平，柁師酌酒來壓驚。官是未經風浪惡，勸官遇險勿趲程。噫嘻乎！人生用壯信易敗，書紳謹誌瀧吏話。忠臣雖有叱馭時，孝子須念臨深戒。

横州晤莊似撰
京華風雨共蕭晨，握手驚逢粵水濵。詞客十年猶未遇，故人萬里倍相親。海棠橋訪前賢跡，横浦槎通織女津。知爾登臨多勝詠，莫辭郵寄尺書頻。

歸德峽讀王文成平田州摩崕頌
銘功彷彿紀平淮，手撫蠻酋鳥入懷。江戢怒濤供洗甲，天畱絶壁待摩崖。邊籌終倚通儒定，物論空勞異學排。只有名心應未盡，擘窠大字瘦如柴。

落皮樹
木以根聚氣，以皮通津沫。試與斷其皮，本實即摧撥。枝折皮未斷，垂死又能活。所以述律后，設譬借高樾。云何落皮樹，孤露一株突。似竹無筠浮，如松竟鱗脱。疑經狙公剥，或被魈客剟。支離狀堪笑，躶而不披褐。戰士搏赤身，僵屍立白骨。可憐窮黔婁，并無袂蒙頞。潑寒胡作戲，臂袒朔風颰。安有柹柎連，但見節目闊。倘書孫臏字，過者定氣奪。婆娑枯樹影，使我歎夭閼。豈知察其顛，生意方潑潑。凌霄抽條枚，浥露透槎枿。密葉緑於染，繁陰濃可茇。咄哉皮不存，滋液憑何拔。下比臀無膚，上異頭寡髪。得非驚精香，潛結蒼根馛。或乃聲風木，汗自榦中發。要知氣内充，固不在膚末。化工誠太奇，物理未易括。聊補草木記，異聞資採掇。

鎭安土風
宦轍經年到，郵籤萬里脩。地當中國盡（與安南接壤），官改土司流（明時土府岑姓，本朝始改流）。峻坂愁雲棧（路從蓮花九𫵼而入，最險仄），孤城彷月鈎（城惟東南西三面，北則倚山也）。近邊多堠吏，按部半番酋（所屬有四土司）。密箐千尋木，寒泉百丈湫（泉自鍳隘山穴中出，性極寒）。四時無落葉，一雨或披裘。瘴要澆胸磈（中瘴則胸膈飽悶），妖曾紀肉毬（相傳府衙有肉毬、肉腳之異，見《府志》及《説鈴》）。深宵蠶蠱放，白晝虎倀遊。魈客從人雇，狙公作盗偷。蠻方天混沌，猺語鳥鈎輈。儂姓還豪族，韋家説故侯（地多儂、韋二姓。儂則智高之後，韋則相傳淮陰侯少子，蕭相國以托南越王，其子孫散居蠻土，去韓之半，以韋爲姓者也。見《溪峝纖志》）。點脣㯽汁染，約臂釧紋䤹。跳月墟爭趁，媐春俗善謳。儷皮齊贅易，握算賈胡畱（粵東賈此者多娶婦立家）。邨婦無弓足，山農總帕頭。性愚供使鹿，見小重多牛。籬壁穿多穴（貧民編槿作墻，塗以泥，多穿漏如籬落），欄房隔作樓（欄房上層人所居，下層畜牛馬）。燒畬灰和土，接水木刳溝。靛采藍盈匊（民皆采藍自染，無染匠也），禾收穗滿篝（摘穗成把，不刈藁秸）。箬包鹽有滷，菹窨菜成油（以諸菜及牛羊骨實甕中，久則爛成汁，謂之窨菜，酸臭特甚，土人以爲美品）。犬肉多於豕（墟塲賣犬以千百計），檀薪賤似楢（山木供㸑，雖紫檀不貴也）。鷓鴣羮味薦，蛤蚧藥材收。貛膽從蹄剔（石羊膽以在蹄心者爲貴，石羊即貛也），豬豪激矢抽（野豬豪似錐，能射人百步外）。山羊因血捕，水獺爲皮搜。石斛花論價（出奉議），桄榔麪可溲（出下雷）。竹根人面活（向武有竹，其根似人面），藤杖女腰柔（大箐中多萬年藤，可以作杖）。物産眞驚見，民情易給求。挂魚官閣肅，羅雀訟庭幽。閒倚半山閣（署中獨秀山半有亭，可以眺遠），時乘獨木舟。虞衡稽桂海，草木訂春秋。詩已傳邕管，官非謫柳州。勉修循吏績，撫字輯遐陬。

鑒隘塘瀑布
銀河落，天紳垂。昔疑古人多夸詞，今乃見之天南陲。峩峩鑒隘塘，山半一穴泉暗滋。不知其源自何所，聞從滇徼諸土司。乃知羣山總空腹，中通流水無斷時，如人血貫骨肉皮。兹焉伏流出，噴作千頃池，前有長石横攔之。攔不住，水倒飛，建瓴直下五丈旗。抽刀欲斬不可斷，空山白戰蛟龍螭。惜哉遠落蠻徼内，未與天台廬阜名爭馳。我爲作歌張其奇，只恐靑山界破又令人笑徐凝詩。

行邊
時淸關隘靖兵塵，飭備仍嚴絶徼廵。仙佛未經吾獨往，獉狉初闢俗猶淳（小鎭安土司新改設流官）。深山日少常如暮，密葉冬榮只似春。奇境天畱詞客賞，驂鸞應譜見聞新（范石湖官粵西，有《驂鸞錄》）。

其二
邨邨父老杖爭扶，出謁星軺拜滿途。我到豈能春有腳，渠來自爲昔無襦。欲甦剜肉誰先務，果療燃睂敢後圖。疾苦要教當面説，停騶頻與話交衢。

其三
安南處處共山塲，判界曾無一堵墻。敢恃狂夫驚折柳，也愁鄰女要爭桑。綴旒國已先分土，畫斧河仍不設防。柔遠銷萌非細事，頭鬚從此白巖疆。

其四
到此方知地界遥，日南風景畵難描。籌邊漫續名臣疏，按部翻供太守遨。萬木叢排成樹海，諸峯亂湧作山潮。却嫌呵殿聲殊俗，不稱淸遊愧老樵。

下雷道中
碧巘丹崖四望開，肩輿行處首重迴。太平不用廵邊隘，直爲登臨山水來。

其二
密箐長畱太古青，陰森蔽日晝如暝，樹名龍骨藤雞血，好補炎方草木經。

其三
不爲輿夫要息肩，自支楖栗上層巔。有山可陟須登歴，趁取腰强腳健年。

樹海歌
自下雷州至雲南開化府，凡與交趾連界處八百里，皆大箐，望之如海，爰作歌紀之。
洪荒距今幾萬載，人間尚有草昧在。我行遠到交趾邊，放眼忽驚看樹海。山深谷䆳無田疇，人烟斷絶林木稠。禹刊益焚所不到，剩作叢箐森遐陬。托根石罅瘠且鈍，十年猶難長一寸。徑皆盈丈高百尋，此功豈可歳月論。始知生自盤古初，漢柏秦松猶覺嫩。支離夭矯非一形，爾雅箋疏無其名。肩排枝不得旁出，株株擠作長身撐。大都瘦硬榦如鐵，斧劈不入其聲鏗。蒼髯蝟磔烈霜殺，老鱗虬蜕雄雷轟。五層之樓七層塔，但得半截堪爲楹。惜哉路險運難出，僅與社櫟同全生。亦有年深自枯死，白骨僵立將成精。文梓爲牛楓變叟，空山白晝百怪驚。緑䕃連天密無縫，那辨喬峯與深洞。但見高低千百層，併作一片碧雲凍。有時風撼萬葉翻，恍惚諸山爪甲動。冥濛一氣茫無邊，森沉終古不見天。赤日當空烈於火，下乃窈黑霏寒烟。積陰所生靡不有，猛獸牙角虺蛇涎。呼羣猿鶴呌悽慄，嘯儔魈魅行翩躚。虫迒禽藪罔兩窟，胎孫卵子不記年。我行萬里半天下，中原尺土皆耕稼。到此奇觀得未曾，榆塞鄧林詎足亞。鄧尉香雪黄山雲，猶以海名巧相借。况兹薈翳徑千里，何啻澎湃重溟瀉。怒籟吼作崩濤鳴，濃翠湧成碧浪駕。忽移渤澥到山巔，此事直教髠衍詫。乘籃便抵泛舟行，支笻畧比刺篙射。歸田他日得雄誇，説與吴儂望洋怕。

左州官舍晤吴蓀圃州牧
曾讀新詩禁籞邊（君先官中書），何期相晤斗南天。故人見面欣無恙，才子爲官定足傳。邑小城垣人可越，山深燈火日猶懸。酒闌卻憶平生友，何處披簔泛釣船（謂蔣心餘，君同鄉也）。

田州
傳家來自武襄營（土司岑氏，本狄武襄裨將，從征儂智高，分插於此），分土南陲一片平。千載尚能長保世，前朝曾此屢勤兵。時淸久襲冠裳氣，風靜全消鼓角聲。懷古經過惟坐嘯，籌邊樓上月三更。

陽朔山觀衆猴下飲
一猴下飲江之湄，衆猴呌嘯紛相隨。輕身騰踔高低枝，或臂相引蟬聯垂。就中小者如鼠鼷，矯㨗更作無翼飛。絶壁劣不可容趾，攀擲只藉草一絲。但看日夕來往處，終歳不見路痕微。舟行靜中遇動極，拍手撼之觀其急。倏然散盡了無跡，春江緑波山碧色。

舟行
舟行連日上灘遲，稍喜揚帆疾若馳。纔得順風河又轉，世間那得稱心時。

其二
絕似盆池聚碧孱，嵌空石笋滿江灣。化工也愛翻新樣，反把眞山學假山。

蓮花九𫵼
九層石棧入青雲，名字遥從嶽藕分。赤立太窮山露骨，倒懸不死樹盤筋。天遲開鑿留淳氣，路入陰森鎖瘴氛。只擬此中非世界，誰知雞犬亦相聞。

署後獨秀山一穴甚深相傳中有黑猿出則不利於太守頗有驗今春猿忽出穴良久乃入詩以誌異
秀山穴竅空，有猿宅其腹。相傳不可見，見則官必覆。今年獨何爲，白晝駭衆目。三尺黑衣郞，臂長而尾秃。未作吟擁條，已似教升木。滿城共喧噪，惡徵比止鵩。妻孥輟箸愁，士民握粟卜。先生付一笑，吾自有幽獨。淸節絶苞苴，平心理案牘。不與孽爲召，安得祟潛伏。縱有无妄灾，命也非我速。此志持已審，升沉聽轉軸。爾猿顧何知，妄敢預禍福。按以妖惑衆，於法本當族。磔加盗肉鼠，張湯未爲酷。祝網姑爾貸，不射繁弱鏃。亦豈肯爾媚，特搆峻青屋。跳擲任所之，鎭物惟作肅。山鬼技易窮，道人慮久熟。

于役養利
東風駘蕩雨絲斜，細馬蹄剛没草芽。一路鷓鴣啼不斷，山山紅發木棉花。

其二
養利坡前足稻田，秧針刺水緑芊緜。不知二月春猶淺，已似江南五月天。

其三
蹄涔水溢注前溪，墟落炊烟出屋低。知是夜來春雨足，四山黄犢盡翻犂。

其四
偌大空虚境豁開，如何都佔石山堆。無多平地俱耕盡，爭向山頭種芋魁。

崑崙關咏古
釃酒軍門正滿壺，嚴關夜半已潛驅。千秋部曲皆番落（今各土司皆公從征將校之後也），一片山川尚陣圖。何必梁公爲遠祖，不妨季布是黥奴。經過想見英雄氣，古木靈風呌鷓鴣。

賔州
馬蹄踏徧萬山巔，厭見峯巒亂插天。好片賔州平似掌，春泉萬頃緑秧田。

前守韋䭾保縁事罷官覊畱鎭郡者兩年兹得請還都詩以送别
得歸已自勝懸車，官罷猶羈兩載餘。誰肯迴波甦涸鮒，幾因失火及池魚（余以詳請君囘籍，幾被劾）。離亭飲散孤帆杳，貧宦裝輕落葉如。最是臨分前令尹，肯將利弊爲余書。

其二
酒闌重話舊彈蕉，信有威權大吏操。喜怒所爭纔一芋，愛憎相反豈多桃。民猶爭誦廉公袴，我敢相矜范叔袍。會有詔書搜廢籍，新硎且莫善藏刀。

卷十四　起戊子五月至是年十一月
奉命赴滇從軍征緬甸
軍諮榮拜詔書新，萬里猶蒙記小臣。政績未能河渡虎，功名敢想閣圖麟。正愁年少髀生肉，尚有家傳膽滿身。邊事頻年紆廟略，微軀忍復嘆勞薪。

其二
一紙爰書忤上游，風聲早晚勒歸休。難甘公府宣明面，已戴軍門秀實頭。劾疏幸因軍事免，朝衫終仗國恩留。男兒官不遭彈去，便合沙塲灑血流（時方待劾，以奉旨從軍得免）。

其三
少年曾亦慕勳名，今日眞聽戰鼓聲。未便赤身能搏虎，漫同白面喜談兵。地恢畫斧山河界，陣破雕題象馬營。萬里立功須膽智，令人到此愧班生。

其四
腐儒身未習横戈，薄技惟餘盾鼻磨。爲政已應書下下，將兵敢説善多多。番頭魚貫長纓繫，蠻髻鴉盤細馬馱。傳語徤兒休笑我，凱旋時節要鐃歌。

何坦夫州牧内遷刑曹余亦有滇行詩以誌别
生平恥乞郡，忽作鎭安守。讀書未讀律，始覺腐儒陋。判牘昧科條，枉恃筆如帚。僚屬得何休，飄然白髭叟。經術儲既深，志節植不苟。披豁無城府，肝膈吐出口。念余治術疎，納約還自牖。事每十反餘，語必三思後。余既得益毗，悉意相可否。賃足負駏蛩，僦目導水母。宛如初嫁娘，婉娩聽保姆。相從半年來，課程幸免咎。公餘及風雅，官齋夜剪韭。淵源溯漢魏，矩矱追韓柳。論文我稍長，作吏君最久。文事吏事間，兩人互師友。絶徼日南天，此樂實希有。詔擢君曹郎，失我左右手。欲行輒攀畱，弗忍餞尊酒。孰知我先别，從軍向南斗。緬甸西南夷，蕞爾本小醜。邇來忽擾邊，騷及土司某。吾皇赫斯怒，鞠旅拉枯朽。軍前需驅策，選擇到下走。兵事敢告勞，行將赴賊藪。豈惜筋力憊，誓竭心血歐。却憶君登朝，緋魚綴瓊玖。青綾被正溫，隃糜香可嗅。何日相追從，壺觴醉燕九。臨分期後會，參商隔卯酉。迢迢南北天，萬里各囘首。

行至土富州竹橋十餘丈爲暴水衝斷督土人接成步行過之用放翁度筰韻
軟如匹練摇輕風，長如彩霓駕遠空。俯身駭見百沸水，脚底酸到頭顱中。傔從蛇行面色菜，見我獨往羣相怪。等是軀命官較貴，胡爲貿貿心不戒。已分身當矢石傷，路難敢便怯蠻鄉。還期奏凱瀾滄渡，金水橋邊謁九閶。

響水塘
深山谾谼殷雷鼓，人馬不敢獨行踽。不知聲從何處來，但見晴天灑白雨。天下瀑布皆下垂，兹獨仰歕向穹宇。建瓴萬斛方急落，有石觸之怒於虎。驀然騰出三百尺，霅霅萬矢發地弩。渾疑神龍下取水，倒捲江湖滿空吐。小者如珠大如雹，激射寧煩桔橰戽。濕氣滃似烟濛濛，碎沫濺成霧縷縷。力殺（去聲）乃漸斜飛下，忽又抝作迴波舞。有時天風來戞之，飄過隔峯㸃三五。噫嘻乎！誰將珠玉唾九天，亂落星河日卓午。人間乃有過顙水，水經狹陋弗及譜。不因于役走遐荒，奇景何由快目睹。

慶遠守博晰齋前輩亦奉命赴滇余至土富州晰齋已先過數日卻寄
彩雲南畔使星明，投筆從軍亦壯行。虎帳少年應共笑，粵西來得兩書生。

其二
詞垣資序數盧前，合讓先生快著鞭。却憶聞雞茅店月，共誰起舞蹴宵眠。

從軍行
半年蒞邕管，拙政何所成。朝來奉簡書，忽復有遠行。遠行將何之，滇南佐用兵。王事敢告勞，辦嚴趣長征。獨念垂白母，聞信晝夜驚。妻孥又細弱，欲托無友朋。臨當出門去，不覺涕泗横。報國固素懷，誓不共賊生。悲離何必諱，此亦人至情。

其二
古來戎馬間，軀命長草草。一身既從軍，生死那得保。此意黯自憐，未敢向人道。作氣自振厲，命酒豁懷抱。山妻則已知，顧弗忍㴱考。間出一語商，似預籌未了。亂之以他詞，中心各如擣。臨别復何言，得歸不必早。寶我膝下兒，奉我堂上老。

其三
自粵入滇路，處處皆瘴鄉。况當五六月，鬱蒸更爲殃。㴱箐既陰穢，淫霖復淋浪。征途甫數日，一僕病已僵。我行日惴惴，起居慎周防。雖飢敢貪飽，雖暑敢愛凉。自惟出門來，命已付彼蒼。豈復自愛惜，私此七尺强。泰山鴻毛間，輕重要自量。與其觸瘴死，何似作國殤。

其四
粵西祀伏波，滇南祀諸葛。代閲數千載，英風猶未沫。偉哉兹二公，建樹何宏闊。當其身在世，同此百年活。顧乃所成就，萬古瞻突兀。始知眞天人，其才固度越。繄余本鯫生，經濟無一髪。敢詡白面談，垂涎覬勳伐。惟應師古人，忠誠勉自竭。雖輸矍鑠豪，聊矢盡瘁没。

特磨道中
不信人間有此途，特磨絶徼赴軍符。萬山圍住天如井，六月蒸來客在爐。到處黄茅啼格磔，偶逢緑樹結跏趺。黠奴頗負詩能誦，馬上微吟我僕痡。

過西陽江上大嶺遇雨
遥望大嶺高摩天，豈知路乃在其巔。晨行到午僅山麓，今夜可能驛舘宿。波濤百沸西陽江，過江乃上危巗崆。蒼松滿山聽啼鳥，若在閒時景亦好。其如征人程期忙，忽復大雨鳴淋浪。射面不减繁弱鏃，灌頂豈是醍醐漿。石作蒺藜淖成粥，十步九跌相扶將。一氣迷茫濕雲滃，天將暮兮足俱腫。僕如敗卒驅不前，馬似伏雞鞭不動。笑我亦同土偶人，滿面泥塗剩鼻孔。

宜良縣
淸絶宜良縣，征途一破顔。千畦開似罫，一水曲如環。城郭青山下，人家碧柳間。依稀故鄉景，翻使念江關。

滇城
千峯行盡見平疇，一片炊烟萬瓦浮。南紀河山推重鎭，前朝湯沐守通侯。彩雲晴捲黃茅瘴，宿霧寒消碧玉流。獨客經過相識少，驂驔連夕過星郵。

滇海
黔蜀粵諸山，其水皆赴海。惟滇遠難注，衆流自成滙。蒼茫五百里，彌望緑浼浼。緬維莊蹻初，棄楚自君宰。築城觀流泉，其義或有在。池名達中國，始漢見雲彩。昆明移上林，習戰旗錯綵。武侯繼南征，過此亦遺壘。厥後淪異域，迢迢千餘載。僰爨夷雜居，蒙段姓屢改。大渡且斧畫，况此遥波漼。可憐稽天浸，抛落瘴雲靉。徒成納汚澤，僅比流惡澮。腥涎吐蛟蜃，毒霧嘘蛇蛕。安能與四瀆，班聯附寮宷。庸知近代來，版宇入䜿亥。秀靈苞孕久，勃發若蓓蕾。風氣開熊熊，人文起磊磊。幾比甓社湖，榮光映珠琲。又如湘江流，香芷供擷採。始識關地運，鬱積固有待。我從粵西來，歴盡千山嵬。雄觀忽到眼，豁落得爽塏。萬頃碧琉璃，頓洗塵襟猥。澄影涵綺霞，淸芬長蘭茝。有時聞鼓枻，漁歌出襖𣤃。不意蠻荒天，江邨共烟靄。洵覘聲教訖，四遠無弗逮。獨兹緬一隅，跳梁未伏罪。時方討不庭，甲胄繕糓乃。吾聞金沙江，賊巢列木櫑。上流用舟師，可以擊其怠。何當造樓船，先此演鼓錞。鷁首飛猙獰，鵞陣行㞇㞂。統以龍驤將，配以水犀鎧。燒鐵炬火紅，削柹浪花皠。制敵亦一奇，應可助奏凱。

碧雞關
苴蘭城外又青山，一道風烟入百蠻。勒馬雲端重囘首，夕陽人在碧雞關。

楚雄守秦岵齋畱飲即贈
長安稀會面，相見百蠻中。人地推秦望，江山得楚雄。籌邊論兵畧，爲吏守儒風。使我忘羈旅，深談刻燭紅。

題楊畏知祠
戰敗甘投止水泠，諸酋羅拜誓相聽。周旋賊裏孤忠在，轉側兵間百死經。越石心終匡晉室，包胥淚肯哭秦庭（力持孫可望秦封事）。傳芭伐鼓遺民意，猶感功存八郡寧。

洱海
滄波浩渺映朝嵐，極浦人家浸蔚藍。一片風帆天際杳，教人馬上憶江南。

下關
點蒼千仞高，洱海萬頃沛。山川負雄傑，天末闢都㑹。緬惟天寳年，南詔早自大。一火并五部，狡毒過屠儈。築兹龍尾關，扼險控要害。域中封嶽五，直欲抗嵩泰。南摧交趾城，北渡嘉陵瀨。可憐鮮于師，萬骨委蒿艾。遂割天一角，永佔西方兑。後雖簒竊頻，中土固莫奈。爲唐交綏餘，在宋畫斧外。元時稍内附，亦僅貢篚貝。迨夫勝國初，始入版圖繪。傳聞兩將軍（藍玉、沐英），於此戰功最。叩關造攻具，殺氣振烟靄。偏師繞背出，㧞趙立漢斾。士氣競讙呼，蠻衆乃狼狽。爰擒狄雙如，改流剗翳薈。至今勳伐炳，人口尚炙膾。由來風氣開，遐荒入函蓋。當時摧陷力，實亦武臣賴。我來值軍興，輸輓動倉廥。鼓鼙思封疆，關河撫襟帶。㑹有名將材，一戰靖塵壒。

至合江舖已就宿矣忽京兵來乃移避於山後
數間寓舍讓京營，移就山家破草棚。人共馬牛眠一屋，月隨風雨湧三更。也知入市應安堵，自笑從軍轉避兵。信是健兒驍可畏，先令膽落到書生。

娘娘呌狗山（上有廟，塑一老姥，又鑄銅犬于旁）
蒼松參天山㧞地，孤雲一握崇祠倚。中有仙姥趺坐深，黄耳鑄銅案旁侍。相傳武侯昔南征，夜迷失道絶探偵。忽聞此姥一呼犬，尋聲得路始度兵。兹事史策軼不睹，像設莊嚴非無故。宛如獨母撫鵠倉，莫疑帝女偶槃瓠。獨思公也眞天人，綸巾羽扇將畧神。削木能爲牛馬運，壘石便作蛇鳥屯。天南孟獲小醜耳，謀非仲達勇豈惇。渡瀘來宜唾手取，無煩搏兎全力振。擒之縱之弄股掌，何異兒戲軍棘門。豈知當日實勞瘁，手提孤軍入荒昧。即此徬徨覓路時，想見深宵不能寐。照夜安得流螢光，識途已窮老馬智。陰陵或慮漢卒圍，荒谷行愁楚將縊。若非此嫗爲導引，何異羝藩困危地。功成千古傳美談，局中之人幾心悸。乃知古來立事功，未有不出危苦中。十倍之才尚艱阻，何况人本非英雄。我來懷古鞭梢控，恰值征蠻兵事動。從軍敢歎身獨勞，料敵端資策能中。陰符不望驪母傳，方物終期旅獒貢。

題大覺寺
漾濞南來箐益深，萬松黑到最高岑。馬行危磴蹄包鐵，佛守荒庵面落金。怪石僂如奇鬼搏，古楓幻作老人吟。問途空説天威逕，何處遺踪訪七擒（自大理龍尾關至永平三百餘里，傳是武侯過師地，郡誌謂之天威逕）。

夜宿黄連舖
攬轡從軍道阻修，點蒼南畔問星郵。寒燈野戍三更火，積雨深山六月裘。地號黄連知苦到，人思黑睡向甜求。燎衣暫卸征鞍宿，一笑翻當蔗境畱。

瀾滄江
絶壁積鐵黑，路作之字折。下有百丈洪，怒噴雪花熱。

果毅阿公以使相兼定邊將軍開幕府永昌命余參軍事時同在幕下者爲員外郎明公薩公按察諾公觀察馮魯巖皆軍機故人也天涯朋舊一時聚首詩以誌遇
上公仗鉞領專征，戎幕慚叨逐隊行。萬里風烟蠻子國，一窗燈火故人情。響占神索兵猶動，鑿出凶門策益精（諾、馮二公去歲皆從征歸）。孱懦不堪談表餌，十年樞府漫知名。

易羅池（在永昌九龍山下，池有珍珠泉，甚甘）
我家住近九龍山，第二泉名播人寰。萬里吟鞭到金齒，誰知山名適相似。山下亦有泉涓涓，風味依稀比甘美。方塘半畝甃四隅，塘底迸出瑟瑟珠。斜飛直濺千萬顆，碎若泡沫無根株。水底安得風捲入，有時晃漾偏縈紆。輕圓粒粒手可捉，將到波面忽又無。是誰倒插花歕壺，應有地軸轉轆轤。不然驪龍睡其下，頷中百琲隨噏呼。可憐游魚尾直竪，爲吸水根皆俯趨。乃知山空乳滿腹，晝夜不斷流清腴。龍泉之亭跨其上，虚窗不用繭紙糊。亭前琉璃三百畝，泉所流出滙作湖。長堤未栽緑楊柳，碧浪已長青菰蒲。迷離烟雨倏迴合，彷彿一幅江邨圖。我來幕府參戎務，官比馬曹聊備數。偶然投罅出城來，拄笏看山輒日暮。閒揀旗槍瀹茗嘗，齒頰淸芬似甘露。陸羽茶經愧未編，贊皇水遞愁無路。踪跡鴻泥信偶然，故鄉抛却竹爐烟。那知絶域瀾滄外，翻試淸泠一酌泉。

永昌弔徐武功楊升庵
迢遥金齒瘴江濵，辛苦前朝兩逐臣。妓粉尚傳名士氣，將星空負故侯身。奪門事險功眞倖，伏闕聲高議未醇。欲採芳蓀酹杯酒，百年遺跡已沉淪。

用晰齋韻送龔儀可觀察往普洱招輯番夷
半壁南陲倚壯猷，九龍江去撫諸酋。笑談座上還紅袖（同人連日餞送，席上有歌者俞郎），出入兵間未白頭。堠舘五更雞腷膊，軺車一路鳥鈎輈。登程早喜新晴好，瘴退黄茅九月秋。

王將軍拔栅歌（名連，以拔栅功，由步卒超擢遊擊）
王將軍，真丈夫，從征緬甸常前驅。千七百里到宋賽（緬地名），賊栅十六虎負嵎。我槍及栅不及賊，賊栅出槍偏着軀。相持三日未得便，飢鷹側腦需攫雛。元戎下令攻肉薄，萬衆墻排尙前卻。將軍是時心膽堅，挺身突出爲衆先。不我殺賊賊殺我，直騰而上呼震天。一人獨前萬人恥，多少健兒總拚死。接踵入栅捷若風，貪殺不遑割左耳。但見片片霜刀飛，頃刻染成血花紫。羣蠻有刃不及交，鈍者被砍黠者逃。乘勢遂克賊栅四，其餘悉遁惟空巢。是時元戎親督戰，目睹先登識其面。呼來帳下問姓名，飛章亟奏南薰殿。天子非常賜顔色，小校超遷十二級。擢官遊擊階將軍，孔雀修翎長一尺。三軍聞之懽如雷，誰不横戈思殪賊。我聞建德擊世雄，乘霧升寨稱奇功。又聞隋破高麗日，有肉飛仙擲自空。罕之摩雲百折上，開平采石一躍衝。如君矯㨗好身手，古亦不多今豈有。君言非不畏戈鋋，朝廷公道軀甘捐。不見古來多浪死，沙塲白骨誰爲憐

鬘華山殺賊歌（去歳將軍明公征緬師囘，殺賊於鬘華山，凡四五千人）
征緬師囘賊躡尾，扎營猶距七八里。一朝師駐鬘華巔，賊乃近逼山半眠。此賊目中已無我，將軍見之怒如火。明晨要與賊死戰，人必帶血馬必汗。賊久識我軍令明，三吹篳篥軍啓行。我軍啓行賊亦起，接踵來擾殿後兵。詰旦仍吹三篳篥，銜枚卻伏箐林密。沸脣賊果漫山來，只道官軍去已畢。忽然一礟驚轟雷，萬衆突出山爲開。刀如旋風矢如雨，賊駭欲退身難回。乘高大呼何處走，截殺快於宰雞狗。矢無虚發輒貫胸，刀纔一揮已刴手。其有漏刃紛逃生，前人趾踏後人首。是時官軍氣益壯，賈勇疾追窮所向。袒露不須鐵面具，縱搏空拳也莫抗。殺死猶少壓死多，填滿山溝一千丈。力倦惟將戰鼓鳴，餘威猶作風鶴驚。狂奔并不敢高哭，哭者但聞新鬼聲。噫嘻乎！人間戰功有如此，數典古來誰可比。叢射龎涓古樹下，生擒乞術二殽裏。蠢爾緬酋力幾何，敢復戴頭來送死。

寄家書
夜凉戎帳露華微，正憶江南木葉飛。一紙寄家言有盡，萬山圍路夢難歸。燈前酒氣催磨劒，月下砧聲感搗衣。還恐倚閭人悵望，擺邊不敢説兵威。

隨將軍果毅公出邊
笳鼓聲喧旭日紅，繡旂曉發潞江東。秋生霜露先驅瘴，人到邊關想立功。跕跕漫驚鳶墮水，蕭蕭慣聽馬嘶風。莫疑幕府參文吏，奏㨗須煩筆陣雄。

其二
新婦帷車夙所羞，貂蟬不望且兜鍪。跨鞍久已嫻驢背，投筆何須定虎頭。臨陣兵書慚未熟，近邊賊壘要先收。閒呼老校相隨話，或有芻蕘可借籌。

干溝
地阨多蒸鬱，催鞭趁嚮晨。瘴氛頭痛國，癭俗頸粗人。霧濕常疑雨，泉溫不待薪。尤防香氣過，閉息伏黄塵。

潞江
一鞭曉渡潞江涯，瘴霧濛濛似落沙。不老青餘霜後葉，無名紅煞日南花。經年馬背安居地，每夕氊廬托宿家。自笑書生作傖楚，異時歸去有雄誇。

龍陵關
龍陵關高鬱烟樹，去歳將軍出師路。提兵深入二千里，盪寇連摧十六戍。瘴氛將起始撤歸，蠻衆來追疾如騖。將軍夜深發長歎，孟獲未擒敢囘顧。獨念全師在賊中，狙伺須防賊攢聚。吾身自有烏鳶啄，一軍未可沙蟲付。且戰且退與賊持，要使羣蠻望風懼。兵律尚彷疉陣堅，士心更比夾寨固。返旗囘鬬鼓一鳴，賊輒退奔三百步。間關轉鬬兩閲月，鬘華（山名）殺獲更無數。歸途行次猛育山，距龍陵關兩朝暮。黙計將士皆可達，揮使速去我則住。揮鞭肯避戈矛攢，横槊專當矢石注。將星晝隕遂死綏，勃勃如生氣猶怒。嗚呼！將軍生平善用兵，西北戰功首都䕶。上馬殺賊下馬檄，武緯文經一身裕。南征狡虜雖稽誅，亦未敗衂僨軍務。胡爲虎穴既拔歸，仍向蜂屯甘自仆。訃聞聖主痛輟朝，贈諡褒功䘏典具。九原碧血可無恨，大節孤忠已昭布。獨憐兵事猶未蕆，如公將材寧易遇。我來憑弔尋遺踪，彷彿英靈尚盤互。守關老卒爲我言，前夜月明峭風露。關外忽傳將軍歸，颯沓靈旗夜分度。其時空中萬馬聲，一軍皆聞盡哀慕（實近事也）。知公忠魂不冺没，還帶櫜鞬衞丹阼。明年南中再出師，定有神兵助雲霧。霜刀斬得蠻酋頭，持祭將軍祁連墓。

果毅公以額魯特兵分給余帳供役
帳下新添突騎多，曉隨鳴鏑夜横戈。軍中莫笑書生弱，親領羗渾曵落河。

黄陵岡
行盡滇西更向西，路經初闢未成蹊。掛枝下飲猿連臂，藉草潛眠麝養臍。樹古不知秋氣老，山高易覺夕陽低。殊方從古誰曾到，且拂蒼崖作首題（地在南甸土司外二百餘里，過此則非僰人所居，皆野人寨矣）。

軍營夜坐
邊屯野宿萬貔貅，令肅無譁月似鈎。犀甲霜寒千帳曉，魚腸夜嘯百蠻秋。關門風靜無南競，戎索星低欲北流。草罷檄書淸不寐，一燈危坐數更籌。

杉木籠山王驥征麓川進兵處
杉木籠，險無比。傳是前明征麓川，奪隘進兵路由此。當時蠻觸自相鬬，不比如今賊干紀。靖遠自詭能知兵，特附權璫取中旨。細鎧繡蟒金兜牟，十五萬人彀弓矢。千鈞機爲鼷鼠發，騷動天下勤一鄙。前後三征閲八年，迄未生擒酋父子（思任發、思機發）。釜魚乃煩别部獻，窟兎又報遺孽徙。空傳破敵鬼哭山，刻石金沙誓江水。此地由來天設險，罙入幾難並馬駛。危梁一綫亘若虹，絶壑兩旁瞰無底。我來經過覽遺跡，并採傳聞證前史。蠻人曾立硬寨七，如率然蛇應首尾。豪酋騎象親督兵，羣醜飛猱競摩壘。銛刀刺血不濡縷，毒弩斃人弗移晷。想見當年摧䧟勞，多少健兒陣前死。功成獨受五等封，戰苦誰憐萬骨委。君不見碧樹陰森白日寒，空山無人嘯羣鬼。都是前朝朽髑髏，地底悲啼土花紫（土人云地多鬼，孤行者白日不敢過）。

白雲菴遇故總兵華公將赴軍効用
决陣曾傳賈勇登，罷官未去爲軍興。戰場尚夢無頭鬼，古寺聊充有髮僧。部曲偏裨多已貴，郵亭醉尉漫相凌。征蠻正選邊才急，會看鷹揚老將騰。

高黎貢山歌
巨靈開荒劃世界，奇山驅出中原外。聽他豪距蠻徼中，負地掀天逞雄怪。高黎貢山潞江畔，萬仞孱顔插穹漢。我行起趁雞初啼，行至日午山未半。囘視飛鳥但見背，俯瞰衆峯已在骭。雪經烈日晒不消，瀑作怒雷吼不斷。每上一層冷一層，夾衣旋把重裘換。無端嵐氣蒸藴隆，幻出白霧粥面濃。手伸十指看不見，何許厚翳將眼封。浩如騎鯨入烟海，身在萬里迷茫中。又如盲人乘瞎馬，脚下坑塹知幾重。少焉罡風來一掃，了了仍露青芙蓉。五十三叅更難上（山上地名），線路盤旋躡榛莽。面真對壁何所叅，頭恐觸天不敢仰。危崖石裂藤絡罅，老樹皮皴虎磨癢。有時栖鶻戞長嘯，是處啼猿發哀響。自非人馬結隊行，賁育亦怯獨來往。何哉設險有此形，得非天以限邊庭。豈知氣運有開闢，形勝不得相關扃。至今漸成康莊坦，早有結屋層椒青。層椒青青日西下，借問下山尚三舍。解鞍且就茅店眠，驚看繁星比瓜大。

鐵壁關
萬仞危巖似劈開，天留鎖鑰控崔巍。鐵門有限人難越，銅柱無名我亦來。料敵好增籌筆驛，出關先當望鄉臺。祗應預辦摩崖字，留待征南奏凱囘。

猛卯
猛卯江頭渡淺沙，出邊天更渺無涯。譯通僰戸仍輸賧，兵過畲田已種麻。秋入黄茅人避瘴，月寒白骨鬼思家。跕鳶墮水尋常事，浪泊區區豈足誇。

卷十五　起戊子十二月至己丑六月
虎踞關
虎踞關高駐旅雄，威聲早震百蠻中。陰雲匝地千山黑，夜火烘天萬竈紅。寶井地遥非斧畫，金沙水闊有航通。佇看鬼哭峯頭石，石爛江枯再勒功（寶井在猛密土司地，時聞緬賊以兵戍守。鬼哭山在金沙江外，王驥刻石處所謂「石爛江枯，爾乃得渡」者也。路皆從虎踞關出）。

楞木寨爲前歳戰處
楞木岡前攬轡過，地形扼塞少平坡。丸泥眞可封函谷，戰壘曾傳挽魯戈。夕箐初春螢火滿，陰崖過午虎蹤多。從戎自笑書生弱，下馬徒將盾鼻磨。

夜行大箐中記所見
月黑山深路顛頓，瘴霧鬱蒸胸膈悶。暗箐陰森不知里，馬上凌兢不敢困。怪鴟聲如鬼呌號，山魈影與人揖遜。忽然一陣腥風來，萬木齊哮作濤噴。腰間撫劍聊自壯，背已汗流短衣褪。平明出尋旅店餐，虎爪攫門㴱數寸。

駐軍盞達
騰衝關外土司城，好片川原似掌平。戰後江山無伏莽，熟來禾黍有炊秔。千燈夜閃星河影，萬馬秋騰鼓角聲。豈爲防邊勞勁旅，要令狐鼠懾威名。

遮放
蒼莽西南路，軍行此駐騑。妖星天狗落，毒蠱夜蠶飛。五色有浮瘴，四山如合圍。功名須絶域，敢憶釣魚磯。

平戞
茫施東去得平原，豁達天開箭筈門。一水灌田千百畝，半山結屋兩三邨。年豐市有扶頭醉，冬暖人多曝背暄。此是道書眞福地，熙恬光景似桃源。

連日無蔬菜至平戞買得蘿蔔大喜過望而紀以詩
平生負傲兀，恃有藜莧腹。咬得菜根斷，頗以鄙食肉。朅來從軍行，不暇具旨蓄。旅槖裹鹽豉，腊豚脯黄犢。筠籠裝易腐，土銼煮詎熟。噬乾齦齶勞，齒肥胸胃黷。用佐脱粟飯，有若喉貫鏃。可憐老饕窮，何處得新䔩。每行林壑間，輒思劚黃獨。漫呼山蘜藭，翻羨盤苜蓿。今朝獨何幸，師傍田家宿。食指忽然動，籬落見蘆菔。不禁朶兩頤，亟問地主孰。敢期盈把送，但冀得錢鬻。於焉長鑱劚，爰以濁水漉。滑突百十枚，帳前滚碌碡。不暇搗薑和，遑更作鮓畜。生嚼既甘脆，熟芼更淸馥。入我菜園腸，適遇其故族。如以水投乳，如以膏趁沐。豈惟調榮衛，兼使爽心目。灌頂醍醐漿，活命蕪蔞粥。珍戒僕暗偷，慳防客不速。還愁明日盡，羸馬壓兩簏。此物搗成丸，可以療麪毒。我無十裂餅，奚用火攻逐。鬚髪欲早白，可兼地黄服。我無作相望，豈藉裝老秃。祗以斷蔬久，饞過涎流麯。好待奏凱歸，高宴夜列燭。豪鬬盤格奇，食單開滿幅。

邊外諸土司地每淸晨必起黑霧咫尺不可辨辰刻方散
五更拔帳起，星斗方磊落。少焉日欲紅，霧起周六幕。濃於烟冥冥，重過雲漠漠。陰曀糊兩眼，難刮金箆膜。對面不見人，黑影但約畧。我疑彼魑魅，彼訝我魂魄。心警廹一呼，聞聲乃相諾。眞同墨穴行，豈輸漆室作。又如身入卵，混沌未開鑿。何哉天地間，沴氣此方各。甞稽博物志，瘴霧毒最虐。醉飽可不死，飢虚立中惡。我行不蓐食，直以枵腹搏。從軍命已拚，寧復哀浪泊。惟聞古用兵，天時必參酌。建德擊世雄，乘此升樓躍（竇建德擊薛世雄，乘大霧直騰其栅）。亞子破夾城，亦藉功掃籜（唐莊宗救潞州，乘大霧伏兵三垂岡，破梁夾城）。由來出不意，可以奮摧廓。繄兹蠻徼地，氛霾日布濩。無煩公超術，如奉祖和約。潛軍行其間，諜者莫能度。前事應可師，利用暗中摸。冒雨突厥盟，乘雪元濟縛。明當斫陣去，會磔蚩尤髆。

黑山門
都䕶征南此出關，何期復矢唱刀環。威行鬼哭無聲處，路過鴉飛不到山（皆滇中山名）。毅魄定歸雙闕下，雄名猶震百蠻間。冥濛瘴霧千峯黑，想見靈旗日往還。

錢充齋觀察遠餉永昌麪作餅大嚼詩以誌惠
久客生計窘，晨起惟啖粥。山行想酒樹，野處訪麪木。嘉惠荷故人，玉屑餽滿簏。貧兒詫驟富，動色到僮僕。於焉商食單，享此非分福。冷淘勞擀旋，水引費撈漉。𪍴𪍣乏脂豨，■〔⿰飠𡿺〕膪少棧鹿。饆饠法不嫻，餺飥料未蓄。聞昔蠻荒中，祭必人首戮。武侯南征來，改薦饅頭熟。今行即其地，厥例正可續。又無起酵具，籠篾枉削竹。繄惟作餅事，力省成易速。鴟夷㪺澗泉，鴉嘴鋤野䔩。先揉銀泥爛，次納金薤馥。挼挱彌罅縫，按擫擴邊幅。周輪倣鏡圓，空中肖壁複。火不武而文，功既翻又覆。逼燄焦有瘢，得氣飽如毱。斯須動頤朶，雪膚瑩滿盝。饞口欣過屠，亟趁出𨫼燠。寧顧齒牙倦，本無書畵黷。一笑戎馬間，將軍不負腹。卻憶豪富家，兹事鬬鼎餗。束晳賦猶陋，吴均説未錄。佳名巨勝殊，雅製曼陀獨。攙蜜雕駝蹄，拌槐蒸兎目。肪求赤髓羊，腴選䑛背犢。膏環圜無端，饊條直不曲。彷古紅綾包，翻新綵花簇。裹餤粗如柱，張皮大於屋。百和工雜糅，千層互連屬。裂作十字匀，飣就五色郁。酥有見風消，薄可映字讀。脆或嚼爲粉，軟或卷成束。視我腐儒餐，奚啻飯脱粟。顧當飢渴中，所願良易足。中流遇一壺，直抵舟萬斛。殷勤謝珍貺，敬誌古誼篤。已增十日糧，况勞千里轂。從軍王仲宣，累人閔仲叔。飢驅彭澤詩，乞米平原牘。生平骯髒氣，不覺滋愧恧。所悲茹淡久，欲語羞再凟。晉饑惟恃秦，隴得又望蜀。何當更拜嘉，庖人日繼肉。

臘月駐盞達營熱不可耐命騶卒砍竹環植帳外聊以禦暑
南荒氣候殊，臘月熱如煮。赤日逼布幕，鬱蒸不可處。炙疑請入甕，烹似縛置爼。自笑寒號蟲，今來作火鼠。扣囊出奇計，伐竹命僕圉。三十青琅玕，插地不用礎。緑陰忽滿空，晏坐澹容與。風來亦戞戞，客至可語語。那顧戕良材，聊因慰孤旅。嗟此窮冬天，鄒律嘘谷黍。世方思避寒，兹獨亟驅暑。始知造化奇，凉燠判方所。不見騰衝頂，積雪尚瑶嶼（盞達距騰越纔三百里，騰越山頂積雪乃經春不散）。

勦南坎
詔趣偏師出麓川，將軍傳箭肅中權。一軍皆甲晨聽令，萬馬無聲夜踏邊。白刃寒生霜滿野，雕弧彎應月初弦。歸來獻㨗營門外，劒㦸枝枝帶血鮮。

勦頓拐
頓拐岡前多僰族，雖非緬賊亦緬屬。賊來輒爲作鄉導，賊去仍爲作耳目。王法黨惡者必誅，枉勞拒守據岩谷。擺邊健將猛於虎，迾騎環作圍塲鹿。兎迒鼠穴無路逃，始向馬前跪觳觫。苦辭乞作一飽鬼，少緩須㬰待食粥。到此那容更詭降，近者砍刀遠射鏃。熱血成溝沸作聲，中有千頭滚碌碡。殺不盡者俘纍纍，似驅羣羊一鞭促。稍爲條别婦與稚，充賞邊民作婢僕。得生輙復問軍官，我父我夫何處宿。吁嗟乎！目睢口呿亦人命，豈忍快試宰豚犢。生在近邊附遠酋，固爾自取遭屠戮。正罰既落敵牙距，立威兼作兵草木。前途莫驚火燎原，有見幾者早投伏。

戞鳩行
戞鳩江心賊下栅，四面憑水爲險阨。江岸僰人有三邨，供賊芻糧應賊役。將軍聞知夜㸃兵，輕騎疾馳五日程。半夜捉得賊哨卒，遂令賊已絶探偵。黎明抵江八十騎，同時舉火發喊聲。可憐僰人猶夢裏，烈熖中間忽驚起。門内炬火門外江，纔奔出火又入水。八十餘騎齊彀弓，哮呼疉射江水中。一時水流盡成血，水光火光相映紅。江心之賊恇失措，以手相招似哀籲。其時却惜無渡船，乘勢更可殺無數。振旅而入行徐徐，賊不敢追徒嗟吁。八十騎無一騎失，所殺約已八百餘。嗚呼我兵如風又如雨，爾賊何苦逞螳斧。

自戞鳩囘萬仞關馬上作
小試軍鋒掃戞鳩，凱聲歡動入關秋。白迷僰道雲仍合，紅在蠻天火未收。熱落河烹生鹿血，赫連刀挂死番頭。飛章連夜須馳奏，馬上催書筆不遒。

邊外野人有收得軍中逸馬來獻者
邊外野人各聚族，中土外番兩不屬。匹如蝙蝠不入羣，獸則兩翅鳥四足。終然氣類近雜種，往往爲賊作耳目。師山戞鳩所必經，貌恭亦頗迎轅軨。大㨗歸來路重過，威聲所加心膽破。鞠𦜕膜拜滿道旁，各寨爭持牛酒賀。軍中有馬逸不收，牽來一一獻前騶。就中豪酋曰隴正，雉尾插髻帕抹頭。何處梨園舞衣舊，披來大似冠沐猴。剺面割耳誓内嚮，願作籓犬防邊陬。昔何觀望今惕息，乃知事固有威克。勿論奉約果弗渝，聊酬來意勞酒食。天兵如山壓累卵，固弗慮汝泄虚實。

駐師蠻圻有修竹萬竿中隙地丈許支帳宿焉塵勞中一快也
天南臘月猶炎歊，赤日炙我皮毛焦。安營那得古木喬，布幕鬱熱如火窑。今朝駐師何寥蕭，蠻圻邨傍龍江橋。㴱竹一塢離塵囂，中有隙地平不垚。王猷徑入不待招，支我戎帳一宿僑。緑陰葊薆罨絳霄，亭亭排立十萬條。不知溽暑何處消，但覺白晝凉於宵。日光欲漏如隔綃，濛濛空翠無痕描。微風徐來疎影摇，泠泠戞玉其聲飂。軍持煮茶拾墮樵，渴羗十斛塵暗澆。笑余身且摩弓刀，敢慕篔谷棲逍遥。意外得此眞奇遭，緑天㴱處雲爲寮。藉草一枕偃仰驕，使我欲話羲皇高。題詩聊誌爪跡遥，手自刻入蒼筠嬌。

述庵璞函縁事罷官亦從軍來滇却贈
幾載京華共酒樽，豈期炎徼再相親。翻愁日下無名士，却喜天南有故人。株累驚心金齒戍，巢痕囘首玉堂春。好將戎幕聯詩社，吟徧蠻鄉景物新。

璞函接余書中但有翻愁日下無名士卻喜天南有故人二句其全首未寫寄也乃即用人字韻賜和四首欣荷之餘再次奉答
浮蹤共踏日南春，喜到聯牀聽雨人。廢籍搜才身再起，他鄉逢舊誼逾親。泥須函谷關前用，灰是昆明劫後身。儒者立功非異事，國恩㴱豈慮膏屯。

其二
同來入幕敢稱賔，身世悠然剪燭論。草檄我慚磨盾手，從戎君是讀書人。一丁目識談兵處，重甲身披試馬晨。絳灌聞之應竊笑，法師壇下畵符頻。

其三
掃穴犂庭仗武臣，也須憤切夜眠薪。圖麟勳業終當奏，畵虎英雄恐未眞。兩陣難拘古兵法，六經只管幾文人。孱羸翻怪書生劒，時發光芒拂斗辰。

其四
愧我枯毫老不神，經年先踏瘴烟匀。已抛書卷蟫應食，久習鞍韉馬亦馴。看鏡功名青髩改，聯牀交誼白頭新。從今消得征途况，未覺身爲羈旅人。

同璞函遊杜鵑園作歌
騰越之花多杜鵑，杜鵑園更花駢闐。我來戎幕暫無事，况有勝友同流連。相邀聯騎看花去，城東十里地最偏。仄徑疎籬欵扉入，使我目眩快睹先。沿池環列十萬樹，無一雜樹參其間。是日花姿正怒發，濃妝絶弗作可憐。低昻相映出浩態，爛熳不怕春風顛。竊紅濃紫色不一，淺深乃有六十餘種相爭妍。不暇細分别，一一索笑嫣。但覺花光高出花頭四五尺，照人不覺紅兩顴。滿園艷彩晃不定，乃在無花之處烘雲烟。此即徐熙妙手亦難寫，蘸筆徒費胭脂錢。一隊吴娃肉陣擁，三千隋女錦䌫牽。笑他空谷佳人渺獨立，未免寒餓空嬋娟。天寒倚翠袖，何似衮衣炫服炫新鮮。不意絶徼中，有此巨麗觀。兹園若量移，得占中土地一阡。何减鄧尉之梅雪成海，武陵之桃花爲源。我爲作歌使之傳，母令長此埋没南荒天。

漫興
别無竒畧濟時艱，戎幕虚隨執㦸班。人笑軍參蠻府慣，我慚官似馬曹閒。性情故在酸醎外，材用何論履屐間。日與健兒勤出獵，鍊他重甲好躬擐。

晰齋以大理松烟製墨見贈賦謝
古書用漆及石湼，松煤始漢開扶風。晉取廬阜唐澤易，庭珪徙歙就鬱葱。節目礧砢液芳烈，性與文翰原相通。淸芬自有蘭氣襲，黝黑不藉漆滓融。油烟熏竈起宋世，張遇小團擅熙豐。後來文房率踵事，龕燈萬穗取易供。要僅姿媚少深重，論品終勝蒼髯翁（見《楊升菴外集》）。晰齋先生雅好事，旌麾遠鎭洱海雄。點蒼一十九峯碧，之而爪鬛摩青穹。或連蜷偃似側柏，或挺特立如孤桐。參天合抱不知數，問年大抵生鴻濛。笑謂墨材落吾手，窯火夜爇胭脂紅。輕浮遠擷最高頂，鐵臼不惜萬杵攻。製成貽我盈一笏，豹皮囊厚緘如筩。我聞造墨貴膠法，銖兩不爽妙手空。奚超父子秘獨得，常和沈珪亦並工。牛筋鹿髓妙調劑，百和乃可相陶鎔。龍腦麝臍入香料，丹砂犀角分藥籠。玉梭劍脊樣各異，月團香璧名不同。斯皆餘事非所尚，關鍵總以膠爲功。不然雖有芙蓉汁，或蘇合膏細炷烘。迄如摶沙愁破散，豈耐堅石勤磨礲。先生墨寶信古雅，此法曾否精研窮。千歲龍鱗産匪易，伐山力已驅僰童。定知佳製不草草，欲使五粒聲價隆。繄余一鞭走滇徼，簪毫幕府隨元戎。魚䋞紙敝已斷裂，雞毛筆秃多氋氃。何况螺丸風日碎，塗鵶將用土炭充。一朝拜嘉逾拱璧，頓壯行槖光熊熊。豈暇更添皂角水，濡毫且快氣吐虹。敢辭眼花不作楷，縱費耳塞未怕聾（墨起沬，取耳中塞投之輒止，葉少藴語，亦見《物類相感志》）。笑謝故人貺良厚，更乞月給馳郵筒。雖無詞頭寫天上，恰稱盾鼻磨軍中。草檄敢作封侯望，元香九錫行屬公。

春和相公經畧來滇余以故吏仍直幕府敬呈四律
宰臣親出擁旌麾，金齒關前運握奇。郭令身原兼將相，潞公名久動華夷。蠶叢開道曾當日（公曾經畧金川，數月蕆事），麟閣圖形又一時（西陲平定，紫光閣圖畵功臣，公以獨贊大計，班居第一）。早帶洗兵天上雨，日南地總發華滋（時久晴，公到後連日得雨）。

其二
分憂自請靖邊陲，萬里郵籤併日馳（自京至永昌八千餘里，公以四十日至）。拜策仍辭推轂禮（奉命經畧，力辭臨遣禮），臨軒特賜出車詩（御製詩送行）。便宜事不從中制，忠益謀能集衆思。相度既來功自速，好磨樂石待韓碑。

其三
屈指兵興一路中，郵亭不斷戞刀弓。頻年聖主籌良將，多少蒼生望相公。關勢尚傳銅鐵固（銅壁、鐵壁，二關名），軍威兼列鸛鵞雄（時增調福建水師）。腐儒篋有雞毛筆，要咏平蠻第一功。

其四
天南豈意得從行，六載曾隨禁地淸。故吏公猶殷待士，書生我本不知兵。汪童敢忘横戈志，陵母能堅伏劍情。憑仗運籌平蕩早，幕僚也得倖功名。

奉命囘粵途次口占
詔許征人馬首東，呼船曉渡潞江風。到來濫厠參軍職，歸去慚無殺賊功。鞭影仍尋裙草緑，劍光漫傍燭花紅。聖恩自是憐文吏，敢謂籌邊策尚雄。

其二
歸程遥指粵西天，竹馬重煩夾道邊。昔到曾憐懸磬室，再來忍斂拔釘錢。單車按部惟㩦鶴，一墢催耕有叱犍。韜略生平原未讀，勉爲循吏報恩偏。

畱别經畧
愧向軍前脱戰袍，天南得侍本奇遭。從戎吾敢辭無膽，冐瘴公猶入不毛。或免道旁謀室誤，忍誇局外有棋高。十年恩舊臨分處，别淚難禁湧似濤。

其二
稍踏邊塵識險夷，忍辭苦口語臨岐。一江沉鎻公無渡，千里持糧士有飢。上將在謀爭要着，南人不反竪降旗。惟應預擬平蠻頌，待取秋風露布馳。

雪團
我聞淸凉山，上有太古雪。爲落苦寒地，冬夏常瑩徹。何哉炎徼中，已屆六月節。亦見雪作團，淨白挼玉屑。一團賣一錢，筠籃滿街列。問其所從來，㸃蒼晨採擷。夫惟高故寒，上界氣凛冽。歊蒸迥不到，畱此一片潔。乃知十九峯，夐在青冥絶。若以天咫量，五臺豈能埓。塞北冷易凝，天南暖難結。自非入太淸，安得脱暑熱。征途憺無事，物理供靜閲。地暖天自凉，此論非摭說。歸去姑雄誇，滇雪堅如鐵。洪爐燎不消，沸湯沃不滅。

安寧州湯池
安寧湯池名，入滇耳久屬。去年匆匆過，爲赴師期速。今來是歸途，可弗畱一宿。紆道得其處，平岡隱迴複。門前有淸溪，溪上有喬木。呼童扣門入，楚楚數間屋。内外判兩池，泉脈暗滲漉。解衣得磅礴，洗我塵十斛。熱未至炙手，深恰纔及腹。性霛抱中和，元氣葆溫燠。幾疑平池底，火輪轉其軸。風槖鼓洪鈞，暖律吹黍谷。烘此一勺源，長䕶春意伏。吾聞炭與磺，皆能燂水熟。硫磺泉多臭，石炭泉每濁。此特涵淸泠，兼復帶芬馥。知爲砂牀凝，其品擅所獨。惜哉落天南，寂寞錮荒服。不得比華淸，一浸妃子肉。徒令如我輩，來此澡垢黷。洗非高人耳，濯是傖父足。七尺形穢軀，毋乃增水辱。繄余聊取快，一爽豁心目。憶自入滇來，塵勞日馳逐。風埃面薰炙，蟣蝨體孳育。忽得臨淸流，此念敢素蓄。永昌珍珠泉，昨已曾手掬。安寧硃砂泉，今更得身浴。滇南兩奇品，吾已兼其福。所得良過分，敢復歎勞碌。

路南州食雞蹤
頻年蓐食增减竈，牛吼飢腸苦難療。平戞偶然得蘆菔，已賽脣猩與胎豹。一朝幕府謝事歸，忽逢猓人擔上懸葳蕤。非草非木非果實，兜羅綿軟脂肪肥。色比天花白數倍，形視松繖大幾圍。問名曰雞蹤，可食不能飛，呼童買得來叩茅店扉。豈暇接取廚娘羊簽試方法，亦未飭下門生蟹糖議是非。漉之井華水，和以煮蒼豨。斯須來入老饕口，老饕驚歎得未有。異哉此雞是何族，無骨乃有皮，無血乃有肉。鮮於錦雉膏，腴於綿雀腹。不滫瀡自滑，不椒薑自馥。只有嬰兒膚比嫩，轉覺妃子乳猶俗。頓令榮衛潤枯焦，并使腸腑蕩垢黷。此豈菜肚老人所敢望，欲傲東坡羮糝玉。若使官膳日具雙，不愛家禽愛野䔩。我昔曾讀昌黎樹雞篇，只疑雞鳴上樹顛，今朝始得餐芳鮮。試爲徵厥類，大者如葢小者錢。或産於石或於土，或於萑竹松杉邊。狀如鳥者曰禽芝，食之可活數百年。得非仙之人兮憐我久憔悴，錫我上藥壽命延。然而滇中瘴所起，生押不蘆毒無比。今我所食毋乃是，一笑姑聽之，古人有言縱食河魨值一死。憶昔驅馬走塞上，曾獲銀盤蘑菇大如掌。何意蠻徼從軍還，復此雋味得欣賞。天南地北兩奇珍，不是塵勞安得熊魚坐兼享。獨憐十載走長途，似爲口腹營區區。他年歸作櫻筍㑹，好瀹山中紅竹菇。

廣南
黑箐陰森鬱瘴嵐，鋸牙亂石似戈錟。經年行徧滇中路，白盡頭鬚是廣南。

蜈蚣箐
憶昨將入滇，路指特磨道。前途駭傳聞，使我心如擣。云有十里箐，蜈蚣大盈抱。皮可霛鼓鞔，毒比蠱蠶齩。飛行來螫人，痛甚立暈倒。山妻輟箸愁，方書徧搜討。難擕托胎蟲，空覓都管草。蛛溺烏雞屎，儲作行笈寳。未幾宿其地，周防䕶頭腦。蓄疑到杯蛇，明察撮夜蚤。魂驚牀蟻鬬，夢噩穴鼠攪。偶聞勃窣聲，亟呼燃束藁。一夕幸無恙，晨起向前堡。今歸復來過，戒心再訪考。蝸涎粘敗壁，蚓竅吟積潦。曾無百足蟲，蜿蜒起蓬葆。居然出僥倖，來往軀命保。在昔韓退之，衡雲應黙禱。子瞻將南遷，太行豁日杲。彼皆精誠通，能使不祥掃。伊余一鯫生，詎格豚魚擾。縁知氣運開，異類去已早。如海徙鱷魚，如泮馴鴞鳥。否則嫌儒腐，不屑毒口飽。幸免賦鵩㐫，敢歎頳魴槁。惟應祭疈辜，咸秩徧蟲蝹。

土富州驛舍
六十滇程已徧經，荒凉最是此郵亭。空廚烟冷炊求火，破屋椽稀臥見星。燐自鬼來浮草碧，風疑虎過隔籬腥。却聞騶卒歡相語，明日家山到眼青（出州境即鎭安治）。

其二
囘首軍麾正出邊，獨慚拄笏謝戈鋋。官辭踏白先登隊，功讓雕青惡少年。去日擬爲兵死鬼，歸來敢説地行仙。挑燈手錄征途稿，聊記吾曾入瘴烟。

卷十六　起己丑七月至庚寅九月
入小鎭安
一路炎蒸歴幾旬，到官甘澍灑程匀。豈隨太守雙輪雨，應洗征夫十斛塵。宛宛前途驂篠隊，依依舊日脱鞾人。共言此去欣無恙，只是微添白髪新。

囘鎭安官舍
兩載身隨勁旅屯，得歸廨舍總君恩。愧無績可畱銅柱，敢幸生猶入玉門。口不談兵聊守默，心仍見獵想追奔。篋中一卷滇行草，略記鴻泥指爪痕。

其二
十笏衙齋澹夕暉，依然枯衲掩山扉。去時父老愁長别，到日妻孥已大歸（余以身在兵間，先遣家累歸）。㸐燭案前披訟牒，洗塵杯下脱征衣。卻慚戎幕毫無補，偃仰徒誇髀肉肥。

署齋偶得
閨媛或有私，時猶恐人知。娼女即改行，見客仍笑嬉。由來出身異，意趣自各岐。與聘卻扇妓，寧買破瓜姬。所以劉士安，轉運兼度支。筦庫必用士，不使吏爲之。

其二
城市犬能吠，專吠藍縷人。鄉村犬亦吠，反吠衣履新。由其所見陋，生不識冠巾。毋怪狗苟徒，讐正群狺狺。彼其心目中，好醜本不分。自非同氣類，相遇必怒瞋。亦復何足責，彼固非人身。

其三
夕陽在西下，紅乃映海東。震雷鼓一鳴，百里聞隆隆。由來聲與光，所屆遠莫窮。奈何齷齪流，目睫謀徒工。死爲無名鬼，生爲無是公。君子務其大，意氣高於虹。

歸德峽
田州南去急流潺，峽束渾如勒馬還。洞古每飛蝙蝠大，濤奔不駭鷺鷥閒。危磯石透骷髏竅，絶壁苔皴翡翠斑。曾是文成用師地，時淸久撤戍旗殷。

横州大灘謁伏波將軍廟
功名非水戰，祠祭乃江濵。直以將軍號，長爲水府神。蠻方銅柱界，漢戸馬流人。何必雲臺像，千秋廟貌新。

其二
我來祠下過，江水正蒼茫。石齒千堆雪，灘心百沸湯。據鞍餘矍鑠，裹革想飛揚。彷彿英靈氣，洪濤共激昻。

桂平道中
秋風吹上髩毛斑，又數郵籤過急灘。遠嶺路高人似豆，空江水落岸如山。孤吟詩應寒蟬噪，倦旅心隨暮鳥還。向晚扁舟泊何處，一燈漁火認前灣。

寓端州閲江樓喜蔣南邨州牧至
飛簷角立倚崧臺（樓基名），豁落晴江望眼開。百尺正慚豪士臥，一帆恰遇故人來。聯吟鴝鵒青花硯，共泛羚羊白浪堆。獨愧樓名故鄉似（金陵亦有閲江樓，見宋景濂記），天涯鴻爪首同囘。

梧州道中
博白緑珠渡，容管楊妃井（楊妃生容州雲陵里，今有楊妃井，見《廣西省誌》及郎瑛《七修類藳》）。相望數百里，芳名至今永。何哉二美人，俱産蠻荒境。得非近蒼梧，湘妃昔悲哽。彈落啼紅淚，幻出雙女靚。此語殊唐突，貞魂豈艷影。南天本偏氣，十月開桃杏。冶麗有獨鍾，每化作災眚。君看兩嬋娟，明慧性所秉。一爲亡家媒，一爲破國穽。雖墜金谷樓，亦殉馬嵬嶺。至今悲禍水，猶覺埋香幸。我來訪遺踪，一歎胭脂冷。野渡水空流，古井波已靜。紅顔久黄土，作詩但垂警。邨女獨何爲，還羨風流逞。渡頭迎畵楫，井邊汲修綆。

隨周山茨觀察赴桂林有作
于邁從公畵舫移，江行消得上灘遲。唱酬客路增新咏，脱畧官塲恃舊知。蠲渴雪分紅荔啖，助談風起白蘋吹。上司屬吏皆詞客，成此風流一段奇。

其二
詞垣忽漫各揚鑣，劉井柯亭一夢迢。吏事漸增新學問，詩情兼譜野歌謡。從軍我愧遺三矢，按部公能振六條。雅誼欣叨恕狂態，還如鎻院話寒宵（壬午秋與公分較京闈）。

宿南寧敷文書院王文成平田州時駐師講學處也瞻拜遺像敬誌二律
淸高遺像見名賢，講學臺空尚巋然。公已身兼三不朽，我憐生晚百餘年。眞源却自龍塲得，此地應偕鹿洞傳。五體能無投地拜，瓣香親炷一爐烟。

其二
駐師邕管爲田州，談笑功成帖兩酋（盧蘇、王受）。餘事更教藤峽斷（平田州後復討破大藤峽賊），奇勳先著贑江流（擒宸濠事在前）。漫勞異學諸儒詆，終雪虚聲處士羞。韎韐如林聽鼓篋，此風也復足千秋。

秤穀歎
邊民怕官魚見獺，十月滌塲齊納秸。斛不可量須秤稱，猾吏乃得施其猾。持衡高下總在手，手握錘繩緊不撒。求益豈但賣菜爭，貪多直欲助苗揠。頭㑹箕歛尚有數，此則無慮十加八。可憐窮黎不敢言，張目熟視詎眞瞎。繄余實忝守此土，忍睹民膏盡被刮。下令禁之未必止，按法誅之不勝殺。特從秤背穿一穴，貫以長縆挂錘硈。如索鎻骨未易開，如孔入鬚猝難㧞。免使移星錯昴參，省教瞥眼眩鳬鳦。平凖聽民自權度，奸胥在旁眼空黠。從此銖黍分低昻，一秤賢於百番札。諸葛秤心敢詡同，姚崇秤誡聊可察。雖减墨吏囷積高，且紓耕農釜聲戞。

照陽關（歸順州與小鎭安分界處絶壁無路，忽山半一洞，如城門以通往來）
危崖如削鐵，横列截前路。間道無可尋，陡壁孰能赴。地絶天爲通，神扄在雲霧。初時貿貿行，心疑僕夫悮。黑箐叢篁間，線道屢盤互。攀躋過木杪，始見洞穴露。其深三四丈，其廣十餘步。恰從嶄絶處，横穿一罅度。圓若城闕門，兩頭俯烟樹。地迥去天近，日出光早昫。關名曰照陽，應補酈生註。針孔綰衆岐，人馬所畢聚。外達交趾國，内連邕管戍。雖似入甕行，不比由竇汚。設無此庨豁，萬古瘴嵐錮。緬維洪荒來，兹地盡盤瓠。張騫跡未經，安有鑿空務。又無糞金牛，足起五丁慕。誰驅穿山甲，孰潑燒石醋。想是山川氣，到此漸窳蠧。剥蝕蛀蟲眼，竅出一寸嗉。翻成方便門，轉便往來屨。咄哉造化奇，何由叩其故。伊余按部過，小憩偶延駐。百尺鏡臺懸，半空月輪吐。罡風時捲入，鬱作土囊怒。曠覧良自佳，登高愧難賦。絶徼猺獞中，有此阨塞具。一夫可語難，一丸可封固。時淸消警備，不藉儲胥䕶。重閉念勇夫，詩成仍却顧。

土俗
見日常須到已牌，瘴深侵曉總陰霾。城中屋少惟官廨，墻上山多逼郡齋。俗有鬼神蠶放蠱，夜無盗賊虎廵街。所欣民意安吾拙，相愛渾如鳥入懷。

獨秀山古榕樹歌
秀山聳削無寸土，其上乃有榕樹古。咄爾托根何奇哉，不以土植以石栽。由來石罅中間有石氣，潤比土脈能滋培。細根盈握大合抱，連蜷到處善鑽竅。黠鼠入穴身欲藏，修蛇赴壑尾猶掉。豈鬚穿孔㭬根株，似椎鑿壁開𥨩窔。想當透裂石縫時，力過軍前劈山礟。路人但見榕樹陰，大徑五畝高百尋。攫拏矯如蛟龍舞，蒼翠可引鸞鶴吟。謂此名材特奇古，足與秦松漢柏爭蕭森。豈知其奇在根不在榦，托體石母胚胎深。似嫌塵土太肥膩，置身獨取骨立之孤岑。向來只說植物總在地，化工乃不可思議。君不見凡樹皆有皮，紫薇無皮獨滑膩。凡樹皆有理，川柏無理轉堅緻。何况風蘭須挂空際開，炎木偏生火中熾。齊諧難盡大塊竒，諾臯僅逞拘墟智。兹榕專以石氣長，猶是物理之常無足異。詩成非以炫多識，聊補南方草木記。

鍳隘塘驛舍小憩
偶然畱駐馬，地僻愜幽尋。古木翠圍屋，夕陽紅滿林。山雲没骨畵，澗水不絃琴。頓覺忘塵鞅，悠然生道心。

上果化峽
纜在高山上，船在深峽底。相去百丈餘，奮呼不到耳。挽船逆流上，霅霅爭尺咫。滿船十數命，一綫懸生死。中途倘一斷，粉碎劘石齒。嗚呼我何爲，輕生乃過此。

歸順州龍潭觀打魚
山痕如黛水如膏，略似西湖可放舠。只少蘇隄春色好，一株楊柳一株桃（時囑州牧湯存方種樹）。

公矢棠魚事不經，虚窗恰映四山青。勞他士女偏相就，欲號環滁醉守亭。

華峝
仇池小有天，遠落武都氐。桃花秦人洞，深藏武陵溪。乃知好林壑，多在蠻獠黎。水經括地志，或有不及稽。迢迢歸順州，天末接交趾。從古無人到，爲僻處邊鄙。豈知百里内，處處佳山水。就中推華峝，尤擅清景妍。有山必有田，有田必有泉。畝歳收二鍾，不識旱潦年。茅屋四五邨，枕麓臨淪漣。依依榆柳樹，緑陰連陌阡。染衣刈藍草，織布種木棉。拾樵可供㸑，把釣時獲鮮。五雞二母彘，賽社畱客便。所買只鹽豉，餘者不用錢。人各長子孫，朝耕暮歸眠。其俗總淳樸，一概無愚賢。混沌所未鑿，畱此太古天。繄我倦遊人，忽睹兹風味。不覺意也消，曷禁心乎醉。昔宋士大夫，每家宦遊地。淸潁築室謀，陽羨買田計。故鄉雖難忘，佳境良不易。他年擬抽簪，卜築於此寄。同爲一齊民，莫呼舊長吏。

𫵼漢卡檄安南官勘地
中外毗連處，居民起細爭。璧先曾假許，田豈得歸祊。一筆鴻溝畫，千秋馬角生。番官䖍奉約，誓守載書盟。

其二
國計宜柔遠，邊臣重守疆。古來憂厝火，多起釁爭桑。虎落新分界，羝籓謹立防。銷萌無跡處，庶以固金湯。

夜坐
判罷文書覓句工，結趺枯坐曲欄東。池荷十裂秋將老，堂鼓三嚴夜正中。警鶴避寒依樹密，明蟾愛浴映波空。小胥見怪官齋燭，笑我孤燈一穗紅。

題春山仙奕圖
花落空山了不知，爲他勝敗未分時。神仙已遣名心斷，閒氣猶爭一着棋。

其二
局中算劫正勞神，早有閒觀局外身。袖手不來輕下子，爛柯人乃是仙人。

人面竹
炎荒物産竒，篠簜出異態。近根節愈促，節節面具戴。五官雖未備，團團具梗概（歐陽詢嘲長孫無忌詩：「所以面團團。」見《乾𦠆子》）。豐上開廣顙，鋭下剩短喙。無鬚頤頷間，有骨顴輔内。得風未能笑，滴雨或當靧。澹白恰傅粉，嫩緑豈㸃黛。幸無湘淚斑，灑作疤痣纇。密如並頭侣，森若駢首隊。鴈行排一一，魚貫聯輩輩。周圍俱外向，何處相君背。客擕一株贈，摩挲殊可愛。不中笛管吹，肯截鼓槌攂。量材劚爲杖，圓潔卭竹賽。魋顔十八盤，數與應眞配。詎敢以墨黥，烙漆用火繢。幻出衆羅漢，睂目端正在。與我相周旋，論交久可耐。乃知庶彚蕃，見聞有不逮。虞衡志既遺，草木狀未載。老夫喜駢麗，摘字爲尋對。閩中佛手柑，吴下鬼目菜。

聞經畧出師老官屯水陸攻圍緬人乞降班師奏凱詩以誌喜
喜聞蠻徼已輸忱，束甲和門請獻琛。化外狡夷眞革面，征南上相本攻心。花鬘譯使衣裁毯，貝葉番書字縷金。鐵壁關前歌大凱，勒勳應在最高岑。

其二
遥識懽聲湧似濤，入關戰士解征袍。放歸逐北嘶風馬，洗罷征南帶血刀。絶徼遠來剺面誓，廣塲大饗裹瘡勞。受降如此方威克，招致何曾一着高（前歲有以招降之說進者，上力斥其非，决計用兵）。

其三
頻年征調促郵符，絡繹津亭轉粟芻。隻日價同雙日雇，一鍾費至十鍾輸（恩給夫價皆加倍，每米一石，至騰越，費至三十金）。夜郎雖大終歸漢，孟獲成降爲渡瀘。不是廟謨能决討，幾時此局了軍需。

其四
簪毫幕府忝從戎，别去方聞息戰攻。劇喜世堪長偃武，敢嫌身不與成功。鐵橋波靜蠻江白，銅鼓春喧社火紅。所惜摩崖吾未及，筆端空負氣如虹。

哭果毅阿公病殁於軍
曾從絶域立功囘，五百驍兵萬賊摧（囘部之役，公以五百兵敗賊萬衆）。使相旌旗開幕府，上公劍履畵雲臺。攻心徼外勳垂就（距受降僅數日耳），曵足軍中志可哀。太息金沙江畔路，將星寒落浪花堆。

其二
曾忝軍諮畫策長，血痕親見裹金瘡。可憐病到三遺矢，猶自身衝百戰塲。門望高還傳帶礪，國恩深爲紀旂常。獨悲丹旐還都日，故吏無由奠一觴。

土歌
春三二月墟塲好，蠻女紅妝趁墟嬲。長裙闊袖結束新，不賭弓鞵三寸小。誰家年少來唱歌，不必與儂是中表。但看郎面似桃花，郞唱儂酬歌不了。一聲聲帶柔情流，輕如游絲向空裊。有時被風忽吹斷，曵過前山又嫋嫋。可憐歌闋臉波横，與郎相約月華皎。曲調多言紅豆思，風光罕賦青梅摽。世間眞有無礙禪，似入華胥夢縹緲。始知禮法本後起，懷葛之民固未曉。君不見雙雙粉蝶作對飛，也無媒妁訂蘿蔦。

山行
雨過林巒分外蒼，筍輿晨起趁新凉。溪流頓比昨宵滿，野草不知何種香。牛穩可騎童按笛，蠶眠欲起女提筐。共知太守無鞭扑，結隊來看滿路旁。

舟行
爲貪順水去乘舟，其奈連朝遇石尤。畵鷁翻成退飛鳥，可憐辜負此江流。

其二
水風雙順可兼程，却教來船何日行。他趁順風吾順水，天心原自最公平。

平江道中
放棹滄江穩，春堤草色新。山牛多似蝨，沙鷺立如人。湖海名何有，烟波意自親。中流澹容與，暫此豁襟塵。

元祐黨碑在桂林者今尚存沈魯堂太守搨一本見示援筆作歌
崇寧四年二月吉，臣京奉敕書黨籍。首編元祐終元符，所在郡司咸勒石。大書深刻何煌煌，執政待制分班行。聿從章相初定案，七十三人已濫觴。子瞻儋州子由雷，分地各就名偏旁。兹更增列三百九，直空人國無畱良。殁者追奪生者竄，并禁子孫仕朝堂。兼有曾持紹述議，亦得附驥分餘光。問胡作此一網計，衆正登朝我將棄。遂甘鑄鐵錯竟成，肯令死灰燄重熾。剪除異已期必盡，威福横行乃無忌。太師原是一魔君（徐神翁語，見《錢氏私誌》），謬托左元仙伯位（林靈素謂京爲左元仙伯，見《家世舊聞》）。龍腦烟浮别院香（京焚香從别室透入，見《悦生隨抄》），鶉羹命賤行廚味（京好食鶉，夢鶉乞命，見《虚谷閒抄》）。比鄰侍女知避名（薛肇明家婢知避京諱，見《燕閒常談》），天子姻家親賜醉（見《太淸樓侍宴記》）。囘視南遷諸黨人，瘴雨蠻烟葬無地。窮荒僦屋方坐愁，相府歌鐘正得意。豈知公道昭日星，錮之愈力名愈馨。朝端枉矜九州鼎（蔡確等鑄鼎列司馬光諸人名，金人入，碎之），天下已誦千佛經（黨碑刻國子監，有人題曰「千佛名經」，見朱弁《曲洧舊聞》）。磨礲貞石妙鐫刻，翻似爲作功德銘。嗚呼！權奸所爭亦細故，祗此目前富貴具。庸知數十年榮華，不過蜉蝣一旦暮。何苦抵死讐正人，徒供千載嬉笑怒。冰山他日况崩摧，白頭也赴長沙路。桃花三樹詔勒囘（京妾慕容、邢、武氏三人隨南行，有旨追取，以金人指索也，見王明淸《揮麈錄》），東明佛燈黑如霧（京死於長沙東明寺，見《錢氏私誌》）。一樣投荒作逐臣，剩比諸賢多臭腐。相傳星變已毁碑，此碑何以完無虧。想因桂管地僻左，深巖無人施斧椎。碑陰不鐫刻工某，毋乃亦是安民爲。沈侯好古搨一紙，鐵畫銀鈎擅絶技。一㸃金鋒雖兆亂（京書玉清宫額，玉字一㸃極險急，有道士曰此㸃乃金筆，而鋒鋩侵王，見《老學菴筆記》），臨池功深特秀美。惜哉若亦作淸流，故自不减蘇黄米。

貴縣途次奉旨調守廣州感恩誌遇兼寄别鎭安士民
詔除劇郡到番禺，嶺外雄繁第一區。萬里尚蒙恩記憶，頻年敢說跡馳驅（前歳赴滇從軍，及今次調守，皆奉特旨）。定償夙願羅浮月，好續淸聲合浦珠。莫笑頭銜仍未換，官叨特簡此榮殊。

其二
到任三年五出疆，在官曾未一年長（余抵鎮安，以事赴省凡四次，又從軍滇中兩閲歳）。地偏恰似仇池穴，俗厚難忘畏壘鄉。本擬成圍看老柳，愧無遺蔭托甘棠。最憐途次聞新命，不及公堂飲餞觴。

其三
鎭安雖僻自堪豪，最喜蕭閒似馬曹。片檄下時諸部肅，萬山深處一官高。草亭置酒畱賔醉，花閣抄詩課吏勞。此福難消應凖折，從今判牘夜焚膏。

其四
繁華聞說五羊城，人物嬉恬見太平。鮫妾輕綃珠瑟瑟，蜑人畵舫水盈盈。地當都㑹多盤錯，身處脂膏要潔淸。却喜移官鄉路近，迎親較少二千程。

舟次三水縣
羚羊峽口放船輕，衝邑先經管内城。衆水滙來江愈闊，萬山盡處地初平。津亭日麗朱旗影，堠舘風高畵角聲。漸覺海邦繁庶象，豈宜領袖一書生。

登鎭海樓
百尺樓高振策來，相傳地即越王臺。似煩雄鎭一都㑹，曾閲偏安幾覇才。國俗尚沿劉龑侈，人文終自陸生開。時淸勝境供遊矚，不用登臨弔古哀。

光孝寺南漢烏金墖
寶幢屹立空王宅，觚稜矗天廿四尺。烏金爲質黃金塗，的爍迥向目光射。竹根節節拔地高，蕉葉盤盤摩空窄。千佛迴翔百龍繞，鳬氏㮚氏妙刻劃。銘書大寶歲丁卯，南漢紀年傳自昔。想見偏覇氣力雄，豪侈傳家恣揮斥。鍊汞無取堇山銅，鎔汁直煮昆吾石。榑桑爲炭祝融冶，成此莊嚴供帝釋。或疑亡王喜酷刑，劍樹刀山血狼籍。得毋一朝自悔禍，佞佛欲懺宿孽積。或疑嶺表割據久，忽聞眞主握符赤。彈丸疆土當戒心，冀仗梵力保宗祏。噫嘻乎！歌舞岡頭正酣適，㭬人延登忠讜謫。戲波斯女如蝶蜂，奉樊胡子若蓍筴。魚英托子立椰壺，荔枝轟宴紅雲席。處堂方同乳燕嬉，依禪肯效怖鴿擇。巍峩窣堵裝祗洹，詎爲祝延寓深策。我聞五季諸僭僞，皆朘民膏漁竭澤。漢去中土地最遠，累世驕淫尤富溢。壘石于番洞室啓，輦香于禺臺榭闢。盤珠鞍勒誇南珍，編玉殿庭炫北客。昌華苑作銷金窩，媚川都定貢琲額。窮汰極侈不可殫，要使觀者舌盡咋。兹特餘力作佛事，亦復巨麗見標格。至今相輪映日鐸語風，作鎭山門逾拱璧。豈知當時出游戲，彈指矜現化城迹。七級浮圖妙合尖，直與鏤金作牀同一役。可憐羊頭二四天雨到，山牛兎絲運已絶。稻田湧入魚藻門，全家北徙朝市易。離宫别舘千百所，但剩寒烟一片白。天慶觀中範銅像，亦已銷毁流爲液。獨此刹竿尚巋然，劫灰飛盡不崩拆。應是托根四禪地，寂光能避兵火厄。沉鎻雖看竪降幡，鑄鐵尚未成錯畫。人天龍象長䕶持，突兀訶林耀金碧。

太恭人同舍弟夫婦及内子輩到官舍
燈花連夕報深紅，真覺今朝樂也融。廿口遂無虧缺處，十年多在别離中。洗塵酒滿頻添燭，順水船來不藉風。莫笑寒官作豪舉，棃園兩部畵欄東。

其二
滇南囘憶舊從征，敢望重聯骨肉情。蘇軾有人傳浪死，王陵愁母欲捐生。玉關竟得全軀入，蘭櫂翻堪盡室迎。此段團圞總君賜，感深轉使淚縱横。

戲贈内子
薄宦虀鹽共苦辛，分擕三載粵江濵。不知今夕眞何夕，得與新人伴故人。惜别尚餘紅淚濕，見憐未遣翠睂顰。與君追話從軍事，繡佛燈前禮拜頻。

南珍
維粵宅南位離火，陽明所耀開菁英。凡百瑰瑋負奇質，咸不脛走來羊城。天寶既徵孕毓厚，人巧亦見工力精。不惟其産惟其聚，奇彩耀市目欲瞠。南烹食貨且勿述，試數服玩僕屢更。㲲紋吉貝貢入篚，繭絲胡蝶繅滿籯。盤金繡毯龍鳳舞，蹴花文錦荇藻縈。不知鮫人在何處，方空織出凉綃輕。禽羽爲毳獸毛罽，艷殺血染紅猩猩。雕鏤肖形推象齒，圓爲牟尼方觚稜。蕉葉剪裁掩紈扇，椰瓢裝相抵兕觥。奩具斑浮瑇瑁厴，屏風眼活孔雀翎。蟬翼燈清罥霧縠，龍鬚席軟輕桃笙。檀欏斵器訝笏滑，玻瓈懸鏡涵水明。復有絶技出海外，能運天咫規璣衡。機括測景針自指，槖籥按刻鐘輒鳴。其他珍異難殫述，硨磲瑪瑙猶嫌傖。蜜蠟淨無雀腦白，琥珀瑩有虬松頳。蒸栗膚腴黄蠟石，落茄花映紫水晶。就中更貴珊瑚樹，鐵網絞得逾球璜。丹幹磊砢枝鬱律，光賤絳燭高朱櫻（珊瑚以蠟燭紅爲賤，櫻桃紅爲貴）。瓊州沉香亦佳品，黎母東洞最擅名。伽㑲生結鴨頭緑，搯之指爪微痕生。是皆貴重不易得，市牙尚有價可評。賞鍳家且置勿道，别購骨董追姬嬴。土花斑攷古彝鬲，水銀皴辨舊玉珩。晉唐名畵丹碧絹，柴汝秘瓷翡翠甖。其晚出者寶益異，金剛鑽及貍貓睛。組母琭射綵華透，松兒紋裂鐵線横。青金石取烏斯藏，碧霞璽採猛密阬。更有珍珠似明月，月華入蜯胚胎成。合浦六池産有幾，販自番舶來重瀛。重或數銖大徑寸，形體圓滿光晶熒。蘭櫝雅宜玫瑰飾，玉盤肯逐琵琶傾。一握便可百千索，賈胡居奇恣取盈。計直不數金三品，誇富何論貝百朋。地大物𡙆信繁盛，匹夫懷璧徒硜硜。噫嘻乎！連城照乘古所艷，要祗一得難兼營。豈若此邦備衆美，始信奧區用物宏。從來物聚於有力，惟購者衆始畢呈。爲問粵中各官吏，其家豈必皆鄭程。朝廷制禄有定額，何以宦槖多奇贏。伊余一雙書生眼，乍睹不覺適適驚。腸飢未踏羊蹄菜，指動忍染黿鼎羹。竭民脂膏飽嗜好，不有人禍將天刑。吴隱酌泉表素節，包老投硯垂徽聲。雲烟過眼付一笑，蕭然氣味含孤淸。

接同年黄睪望書知其以喑疾去官來主韶州講席賦答
省垣風雅最，何事去官歸。畵筆崔青蚓，詩名杜紫薇。喑非河渚疾，和本郢人稀。守嘿原前訓，摩兜省是非。

其二
山水韶陽好，門生共舁籃。傳經多筆授，對客有碁談。詩豈吟方就，禪原黙可叅。無言桃李樹，已遍嶺梅南。

喜吟薌至時已得官中書舍人
閶門别後各相思，喜爾簪毫入鳳池。俗吏已無紅藥句（余考中書時，詩題係「紅藥當階翻」），故人來及荔支時。離懷頻問兵間事，行卷新添嶺外詩。獨愧簿書堆案冗，難如京邸論心期。

其二
松陵結社語空堅，荏苒分飛又幾年。我似狂奔夸父杖，君方快着祖生鞭。市沽且醉錢三百，官俸慚支石二千。却憶平生對牀友，等身著述已堪傳（謂心餘）。

蜑船曲
畵舫凌波映曉梳，盈盈十五似芙蕖。儂家生長胭脂水，不要牽舟岸上居（蜑人世居水上，不得結廬於岸也）。

其二
漢宫遺種有名花，只在河南水一涯。今夜定情何處宿，輕橈蕩入素馨斜。

其三
照影晴波似鏡中，髩邊茉莉引香風。曉粧别有施朱法，卯酒微醺兩頰紅。

雨後出城看耕
珠江彌望雨連畦，最喜郊原競把犂。太守來隨青箬笠，小兒爭唱白銅鞮。人衝溽暑多泅浪，禾耐寒潮不築隄（禾忌海潮，粵東有一種能耐鹹浪，聴潮往來爲灌溉，謂之潮田）。俗殺素馨斜畔路，賣花擔滿踏香泥。

决囚歎
噫嘻乎！伶仃洋，渺無際，昔文丞相過師地。至今風浪聲撼天，彷彿尚帶英雄氣。胡爲化作羣盗藪，剽掠公行肆無忌。快篷急槳使若飛，出没波濤賭輕利。相逢肯放估客過，囊槖劫歸屍暗棄。時清已聚萑苻雄，日久將釀蔓延勢。新來太守書生弱，下令空嚴編保甲。動聞覆舟人葬魚，枉遣賫文官祭鱷。一朝事敗懸賞捕，瓜蔓相連盡就縛。鈎距那許複壁藏，况敢嘯入雞公泊。到此波吒始乞命，命已頃刻懸鼎鑊。可憐三十八少年，慘似雞豚受刳膊。其餘遣戍燉煌西，魂魄萬古委沙漠。從此行旅酌酒賀，揚帆不唱風波惡。嗟爾醜徒孽自作，太守殺爾本不錯。三尺具在誰敢弛，一網打盡正足樂。獨慚古昔有循吏，使民賣刀務耕鑿。我今但快駢戮多，毋乃不教而殺謂之虐。

移守廣州在途次聞命即赴新任未得與鎭安士民一别也今到廣已五閲月鎭安老民陳恂等五十餘人不遠三千里送萬民衣繖到署爲感其意而作此詩
數千里外野人芹，殊愧依依衆士民。黄繖豈多遺蔭在，緇衣偏荷改爲新。及身欒布祠齊社，他日廉頗憶趙人。僂指平生宦遊蹟，此邦風俗最稱淳。

邀陸耳山簡玉亭兩主試泛舟珠江兼赴海幢寺賞菊
蘭譜交遊跡未賒，分㩦五載感蒼葭。故人天上來持節，老友江邊請泛槎。蕭寺晚凉驚海氣，鎻闈舊事憶京華。使星畱此無多日，莫負樽前菊有花。

尉佗朝漢臺故址
戍削危基峙艮隅，登臨想見昔鴻模。地傳椎髻迎賔處，人過虬髯入海圖。千尺北臺猶拜使，百城南面竟稱孤。屈伸自是英雄事，遊說非關陸大夫。

花田（即素馨斜，南漢葬宫人處，多素馨花，今爲遊宴地）
十里芳林傍水涯，當年曾是玉鈎斜。美人死後爲香草，醉守來時正好花。滿地種珠誇老圃，千筐帶露入豪家。蜑娘頭上微風過，勾盡遊人是髩鴉。

侯官林侗所藏甘泉瓦王阮亭朱竹垞查初白皆有詩翁覃溪學士視學粵東侗子某復㩦來乞詩覃溪既爲作歌又摹入素冊書前人詩於左方而囑余續貂於後爰題長句就正
侯官林侗甘泉瓦，當代巨手皆賦詩。覃溪先生雅好事，又搨硬黄索我詞。我於諸老無能役，敢復貂續作笑資。聊復披圖覽古蹟，大徑三寸圜如規。中有長生未央字，環以輪郭完無虧。知是甎筒覆簷際，其面外向承溜垂。由來甘泉漢武造，好大豈顧物力疲。當日陶人妙摶埴，一片或費千工施。聞有豹章蛇蟠尾，益壽延壽字更奇。兹瓦特一滄海粟，已與銅盤金爵爭罏錘。後來鄴都益踵事，銅雀冰井尤陸離。白葛絺先濾渣滓，胡桃油更添華滋。陰文陽文紀年號，錫花雷斧皴入肌。揆厥作俑總由此，濫觴遂致無當巵。然則此乃不祥物，寶之什襲將奚爲。唐人重瓦爲斵硯，其時歙端二石人未知。自從蚌坑出汲綆，兼復龍尾開刷絲。斑有鸎哥了哥眼，紋有金星銀星睂。迴視陶泓已凡品，底用奇貨矜不貲。既輸瓦盆盛酒醴，并愧瓦缶諧塤箎。何如一擲付瓦裂，免使土木之妖長畱遺。先生冠纓頓索絶，古物豈必姒子姬。倘須三代法物始足貴，安得如許球圖琬琰虎蜼彝。君不見五都骨董競購取，咸京器什逾珣琪。下逮柴汝官哥定，鑒賞直到窯中瓷。况兹千九百年物，非有神物曷䕶持。隸書四字更蒼古，手筆未遠邈與斯。瓴甋已帶西漢土，㸃畫况擬先秦碑。摹之素冊作清玩，雲烟供養堪忘飢。笑我陋儒不解事，捲圖歸去竊幸瓦全彌自怡。

李郞曲
李郎昔在長安見，高館張燈文酒醼。烏雲斜綰出場來，滿堂動色驚絶艷。得郞一盻眼波留，千人萬人共生羨。人方愛看郞顔紅，郎亦看人廣座中。一个狀元猶未遇（秋帆時爲舍人），被郎瞥睹識英雄。每當舞散歌闌後，來伴書幃琢句工。畢卓瓮頭扶醉起，鄂君被底把香烘。但申囓臂盟言切，并解纏頭旅食供。明年對策金門射，果然榜發魁天下。從此雞鳴内助功，不屬中閨屬外舍。五花官誥合移封，郎不言勞轉謙謝。專恩肯作鄭櫻桃，儘許後房多粉麝。狀元官貴擁高牙，匹馬相從萬里賖。爲聽甘凉邊曲好（相從臯蘭官舍），當筵改學撥琵琶。主人酬贈千金槖，幸客莊嚴七寳車。送上雲程心事了，忽傷老大苦思家。思家泣與東君别，歸到姑蘇百花宅。舊時同伴見貲多，誰不咨嗟眼光赤。豈知遊興猶未已，盡倒囊金買瑶碧。捆載巾箱過嶺來，昔是玉人今玉客（時販玉玩至粵）。謁儂恰趁放衙早，不覺相迎屣爲倒。通詞曾記托微波，欲即仍離郎太狡。往日挑琴未目成，今朝擁檝偏人老。西子重逢范大夫，非復當時浣紗好。成陰樹已感司勳，轢釜聲兼記邱嫂。迴憶華年淡泊遭，褊衷那禁私相惱。生平不喫懶殘殘，偏是人間禁臠難。初日杲蓮雖已褪，晚風緒柳尚堪攀。樽前軟語聊調笑，李下何妨一整冠。

卷十七　起庚寅十月至辛卯七月
祭南海廟禮成二十韻
秩祀南溟重，時維月孟冬。扶胥襟粵㑹，廣利紀唐封。地在九州盡，王爲百谷宗。周廊簷四角，複殿陛三重。環楯威嚴勢，垂旒肅穆容。介鱗森拱衛，褘翟配卬顒（王夫人亦有像）。贔屓穹碑壯，波羅古樹穠。玉書無跡考，銅鼓有聲舂（吴萊《古蹟記》：「廟有玉簡，今不可攷，惟林靄所獻銅鼓尚存。」）。是夕宵氛淨，中天月色濃。蕭薌升鶴燄，炬火似鰲峯。濤戢冰夷怒，風收颶母凶。星河垂角絡，劍佩集瑽瑢。蜺節悠揚動，金支颯沓從。羣靈朝貝闕，萬派滙珠潨。腥氣蜿蜒隊，陰光彷彿蹤。工歌翔鸛鵲，人立舞魚龍。宴娭神應喜，歆居禮益恭。不揚占浪靜，善下豈堤衝。水線安估客，潮田阜澤農。永昭淸晏德，於廓助時雍。

登浴日亭
禮罷神祠肅炳蕭，振衣千仞躡岧嶤。雞聲欲白三更日，漁火猶紅半夜潮。化羽何當仙島戲，採芝未覺祖洲遥。登臨又起滄波興，歸路虚舟轉泬寥。

倬其送子景滄來就婚
送子爲齊贅，間關路幾千。官憐需次後（倬其與余同年，今尚需次），交在議婚前。賣犬營奩具，牽牛貰聘錢。依然兩措大，不侈禮文全。

其二
正值門楣喜，何因轉惘如。頭顱行漸老，婚嫁此纔初。往事懷鸞鏡（女爲余亡内劉恭人出），新妝勉鹿車。相期守儒素，不遣佩瓊琚。

石蟹
客來貽我兩郭索，石質天成不雕鑿。拳丁八跪臍雙尖，滿堂動色海物錯。堆盤正擬左手持，忽覺硜硜齒難嚼。雙𩪋執鉞尚如衛，一殻成匡不可斮。空煩門生議糖餳，枉勞饔子費糠粕。可憐彭越眞壯士，死骨千年猶岝㟧。斂盡横行萬里心，化作一卷堅石魄。相傳産自崖州濱，寒沙所生本軟弱。出水則死不移晷，得風而硬已非昨。薦來鐺杓難瀹羮，劑以刀圭堪入藥。能令昏目淸障翳，兼療熱瘡去煩灼。蟹圖十二且未載，縱讀爾雅詎云博。始知化工固奇詭，繁夥未可臆見度。木浮乃有沉香堅，石沉乃有浮磬薄。食鐵之獸吐火雞，化蜃者雉變蛤雀。繄兹變幻何足異，水土陰凝成磊落。陋儒少見每多怪，說與但增心膽愕。毋怪片厴過函關，懸之戸楣可愈瘧。

崖山
日落蒼山海氣昏，曾傳殘宋水師屯。六更漫續庚申帝，一旅難支甲子門。身入膠舟無返駕，膽焚鐵斗有忠魂。可憐不及章安鎭，猶保東南半壁存（章安鎮在明州，宋高宗航海泊舟處，見《東廵記》）。

慈元殿（宋楊太后同帝昺居此）
中土無家寄海隅，數椽椒寢莽榛蕪。遺蹤漫擬陽人聚（秦遷周後於陽人聚），塊肉曾㩦趙氏孤。臣妾僉名羞作表，公卿負扆儼成圖。最憐涕泣臨危語，何减唐宫麥飯呼。

永福陵（宋端宗葬處）
白楊衰草黯孤墳，猶號前朝舊寢園。窮海運移朱鳥噣，空山人拜杜鵑魂。曾無翁仲環陵闕，幸免僧伽掘隧門。想見倉皇營渴葬，冬青也復少移根。

大忠祠（祀文天祥、陸秀夫、張世傑）
突兀荒祠俯白洋，長令過客奠椒漿。綸無一旅圖邦復，殷有三仁繫國亡。事往南枝猶宰樹，年深東海幾栽桑。只今浪打崖山處，猶似胥濤氣激昻。

番舶
峩峩百丈船，横潮若山嶂。一載千婆蘭（番語三百斤爲一婆蘭），其巨不可量。前繪鷁首獰，旁點魚目眻。器大資材多，製造費萬匠。山艻水桫欏，取其耐鹹浪。兼防磁石觸，鑌鐵非所仗。錮以石腦油，釘之桄榔杖。其艙分數層，一一横板擋。闢竇列銃礟，庋閣實貨藏。水櫃百斛泉，米囷千石餉。入則縋而下，出則縆以上。閉成墨穴昏，開有線天亮。後樓爲明窗，主者居頗暢。玻瓈嵌綺疏，辟支裁錦帳。架土有菜畦，列盆作花當。瑣屑無不備，益見袤且廣。當其泛海來，澎湃乘溟漲。柁師視羅經，芒芴辨厥嚮。張帆三桅竿，卷舒出意剏。頽若垂天雲，足使紅日障。瞬息千百里，凌虚快奔放。操舟不以力，役使罡風壯。混茫一氣中，孤行空所傍。星斗互出没，日月相摩盪。雨每陰火騰，晦或赤光煬。時遇難陀龍，掉尾濤激宕。亦有摩竭魚，欲吞輒引吭。奇險出頃刻，奮死起相抗。百門佛郎機，轟迸毒霧瘴。激射罄弩矢，抛擲到缶盎。號咷呼天妃，哀慘籲神將。力憊幸得脱，魂魄數日䘮。嗟爾海外人，豈愛魚腹葬。不惜九死行，爲冀三倍償。重利而輕生，舉世固同恙。伊余過虎門，適遇碇五兩。梯登試一觀，心目得超曠。賈胡碧眼睛，魋曷迥殊狀。窄衣紫裹身，文𦇧不挾纊。腰帶金錯刀，手斟玉色釀。免冠挾入腋，鞠躬作謙讓。云以敬貴客，其俗禮所尚。噞喁語舌人，此舶縱高閌。若在重洋中，只如豆子樣。其理固有然，斯言信非妄。因思九州大，稗海環漭瀁。天實間隔之，誰能使内向。惟中國有聖，休氣遠乃望。睹兹重譯通，足徵景運旺。陋彼漢張騫，區區考蒟醬。儒臣忝守土，行邊細諮訪。時淸梯航集，洵屬和㑹鬯。亦貴撫馭宜，俾奉條約諒。逐末犯風濤，其氣頗飛颺。奸民暗勾通，市儈䛕供養。懷柔固在綏，瑕釁亦須防。作詩諗久遠，不同小海唱。

虎門望海
目力將窮境更賒，望洋今日得雄誇。信知地外皆爲水，應到天邊始是涯。蛟蜃嘘還成幻市，神仙過或馭飛車。蒼茫何處蓬壺路，我欲揚帆採石華。

席散偶作
小部梨園夜讌圖，千枝畵燭照氍毺。笙歌散後虚堂靜，危坐依然一老儒。

劉王郊基
衰草寒蕪一片秋，猶傳粵漢舊郊邱。閏餘天豈分南顧，運去星皆向北流。爟火無靈光久滅，瘞圭何處氣全收。祗聞身作降王長，陪祀班高在汴州。

海珠寺
江水從西來，海潮自東至。一柱當中流，厥惟海珠寺。石根插飛濤，碇此百弓地。能隨水長落，又似憑虚繫。蒼茫烟波内，一朶浪花沸。上有水晶宫，凌空擅淸閟。層樓入穹漢，千里目可寄。高榕森緑陰，遠綰雲霧翠。其外樓櫓周，礟眼若鱗次。鎻鑰壯都會，亦以寓警備。人物鮫墟形，臺殿蜃市氣。地眞浮玉如，名叶照乘譬。大水環之流，恰作圓折勢。千艘往來繞，亦似驪龍戲。我來一登臨，爽朗豁心意。向疑珠宫名，齊諧但誌異。豈知今日遊，眞入圓光麗。其中况迴複，層折歴階砌。笑比九曲穿，身乃化爲蟻。

署園漫興
廨舍西偏地一區，高榕疎柳帶平蕪。園非司馬光名獨，景可勾龍爽作圖。纖曲半規池影皺，玲瓏九曜石身癯（九曜石，南漢故物。今在學使署，而臬司及廣州府署亦各有其一）。所嫌退食餘閒少，未許凝香坐結趺。

宴劉總戎福副戎於署園即事
高館張燈夕月凉，棃園小部奏淸商。深杯莫負將軍腹，艷曲難爲刺史腸。老去閒情惟散誕，戲中故事本荒唐。新翻燄段須聽徧，笑口能開得幾塲。

次韻答心餘見寄
白鶴翔雲端，青松鬱澗底。當代數人物，吾友江右士。瘦骨不勝衣，恂恂文弱子。逸才乃曠代，豪氣更蓋世。中歲早循陔，樊籠驚决起。身是罷官初，業方著書始。磊落五千首，新詩絶倫比。白傅愁壓倒，劉楨敢平視。聲光映江介，目已無緋紫。憶昨初定交，中書制草擬。暇輒相過從，流連日移晷。尋春同隊魚，罵座觸邪廌。先後入詞苑，揮毫進綈几。詩歌大宛馬，賦奏越裳雉。最是京兆闈，秋淸風日美。劇談聲轟然，雅謔笑莞爾。論文頻剪燭，角句時擁被。我方竪降旗，君復起摩壘。世間無此樂，直從太白死。爰及兩山妻，情好亦如此。餽遺若親串，婉娩儼娣姒。年家來往頻，熟識到僕婢。一朝君買舟，擕家竟南徙。擺落爭千秋，不計目睫咫。已甘菜肚淡，詎厭肉食鄙。目中本無人，足中任有鬼。載酒江湖間，讀書巖壑裏。盤谷是耶非，㨗徑其然豈。而我出作郡，萬里操鞭箠。大官壓滿頭，閒漢養千指。滇南况從軍，戰鼓聲咽耳。草檄腐毫秃，擺邊哨騎駛。役滿賦歸與，力薄愧憊矣。内移得善地，除書出尚璽。至尊憫微臣，俯恤到肌理。所慚迂鈍質，難副繁劇委。三木曉呼囚，一燈夜判紙。師丹每善忘，陽膚但勿喜。由來吏才少，時命當坎止。自笑鳥棲泉，人嗤鼠窮技。卻憶君歸田，已閲歲華幾。未愁子蓬頭，何嫌婢無齒。蕺山主講席，距家亦甚邇（君時主蕺山書院）。結社多唱酬，掩關無拜跪。游戲初平羊，汗漫琴高鯉。何當來從游，就正一編是。久别念友朋，多病懷桑梓。緘詩報來章，夢逐鑑湖水。

三君祠
其一　任囂
擕來戍卒雜蠻耕，嶺外殊方手削平。借此避秦當一洞，翻成歸趙付連城。拒關計定身先死，托國才堪眼亦明。若使化爲鵑鳥去，可應歲歲有悲鳴。

其二　尉陀
乘時割據亦雄誇，竊得南荒萬里賖。不逐中原秦失鹿，肯爲當道漢分蛇。朝儀舊記尊黄屋，廟貌今猶䕶碧紗。應笑同時老徐福，澶洲窮島國如蝸（徐福遁居澶洲，見《後漢書·東夷傳》）。

其三　陸賈
使車纔到即臣佗，魋結歡留誓偃戈。三寸舌功高汗馬，一千金餽富歸駝。遂收左纛盟何速，待請長纓費已多。可惜談鋒開嶺表，未曾變得鴃音訛。

戲書
舞衣星散向天涯，紅雪眞憐似落花。官閤竊聞鈴卒笑，冷如隔巷敎官衙（府衙舊有棃園一部，名紅雪班，今皆散去）。

其二
熱鬧場中另一家，書生自笑太槎牙。銷金帳底羊羔酒，未必輸君雪水茶。

題陳望之太守長林遠望圖
寂歴長林下，惟應靜者論。中州詩派嫡，前代黨人孫（陳定生曾孫，徙居商邱）。柳暗湖脣影，苔深屐齒痕。超然吟眺意，晞髪向朝暾。

太保傅文忠公挽詞
柱石身尊鎭廟堂，驚傳紫府下迎將。問牛相業三台地，汗馬勳名兩戰塲（公以平金川入相，征緬甸歸告終）。推轂任隆增白髪，飾巾恩厚賜黄腸。應知此痛關朝野，不獨私情我暗傷。

其二
廿年宰相黑頭公，一德堂廉帝眷隆。劍履雲臺身入畵，河山鐵券策論功。勳親人地關休戚，恩禮君臣見始終。從此日斜溫室樹，更無宣召到廷中（公在時，每日晚朝必召對）。

其三
身任戎行釋主憂，驂驔倍道赴星郵。濛濛零雨泥方滑，跕跕飛鳶瘴未收。葛相征蠻勤五月，豫州伐敵擊中流。憶曾勸改金江柁，腸斷炎風渡戞鳩。

其四
地望尊崇總百臺，敢期寒畯受栽培。我無私謁偏投契，公不談文乃愛才。去定仙官班上列，生原佛地位中來。敬容今日餘殘客，樗散憑何倚不材。

斷腸草
滿把青葱是何孽，一枝三葉戾氣結。見人輙作無風摇，意似相親工媚悦。豈知毒過笑裏刀，殺人不用持寸鐵。粵俗好逞一朝忿，往往服之腸斷裂。療法雖傳伏卵雞（見《船窗夜話》），醫經更瀝牡羊血（見《閩部疏》）。事起倉猝那及購，購來或已撟於舌。我繙案牘何其多，大呼空勞戒諭切。曾聞汀州王太守，懸價秤收榜高揭（名廷掄，見吴青壇《嶺南雜記》）。前史又記劉興寧，援作贖刑廣搜抉（名熙祚，見《明史》本傳）。今病何嫌用古方，後車自可師前轍。爰向訟庭立條約，輕罰聽輸草凖折。一笞五斤未爲苛，草必連根勿畱蘖。彚征義取拔茅連，炎畀寧容死灰熱。邇來輕生獄漸少，或亦借資此例設。圖蔓雖覺立法周，拔本終慚爲政拙。獨不見古時循吏治行高，甘雨和風澤流泄。麥秀兩岐禾九穗，不祥者除祥者茁。徒誇非種能誅鋤，猶是區區一末節。堪笑衆僚偏善䛕，境内惡萌已消滅。

春祭再至南海神廟
廣利宫高俯巨溟，重來秩祀炳蕭馨。魚龍作禮春潮白，神鬼居歆夜火青。重器尚畱林靄鼓，穹碑羣讓退之銘。愧無才比登州守，敢望親看海市形。

伶仃洋弔古
重溟極目浩無邊，信國當年此播遷。登岸已無乾淨土，乘桴猶冀挽囘天。力窮銜木難填海，眼見栽桑欲變田。千載怒濤森噴薄，丹心豈獨汗青傳。

其二
戰敗空坑落日陰，殘兵尚撼暮潮音。横身滄海瀾方倒，囘首神州陸已沉。止水自投猶易事（江萬里），占城可遁獨何心（陳宜中）。間關百死還匡濟，始覺孤臣殉國深。

擢授貴西兵備道紀恩述懷六首
珠江典郡一年多，又指郵程可渡河（在威寧州黔、滇分界處，近貴西道駐劄地）。官職漸高唐觀察，山川新訪漢牂牁。長途但擬單車赴，遺愛慚無五袴歌。在遠尙蒙親簡擢，微軀何以答恩波。

其二
薦賢故是大臣爲（謂制府李公），薄劣殊虚黍谷吹。臣本布衣無遠志，士如畵餅豈充飢。殷勤夾袋親題日，慚愧囊錐漸秃時。私室拜恩吾豈敢，祗應砥節報深知。

其三
擢官何事乞歸田，别有離懷黯自牽。天上除書恩主眷，風前殘燭老親年。白雲飛處憐孤影，黄紙宣來是特遷。直恐君親成兩負，一燈危坐轉悠然（以黔路遼遠，老親不能偕行。乞制府李公代奏終養，公以余新擢官止之）。

其四
也是塵根未斷芽，一年宦跡落繁華。蜃樓欄楯番人宅，鮫室珠璣海客艖。冰雪沁心無幻火，雲烟過眼總空花。輕裝收拾黔西去，添得端溪硯頗誇。

其五
萬里黔陽信壯遊，江山楚蜀綰襟喉。好從巴峽通巫峽，何用連州易播州。椽燭治書重幕夜，星符馳檄百蠻秋。書生此福慚非分，凖折惟應惠績畱。

其六
羅甸家家住碧蘿，頻年忙爲大軍過。征徭已罷人思靜，苗猓雖愚令忍苛。拙政尚憂更事少，好官豈在得錢多。蜺旌熊軾非虚寵，要有循聲入咏歌。

中丞德公枉詩贈行敬次原韻誌别
曾隨鎻院校詞華（癸未分校禮闈，公爲總裁），出守仍依蓮幕花。科第公眞推老輩，刑名我本愧專家。趨塵鈴閣聽衙鼓，陪祀珠宫泛海霞（春祭南海神，余從公往）。正喜履綦隨侍慣，那堪離思又無涯。

其二
安昌門下舊登堂，本是公家弟子行（余㑹試出總憲觀公之門，公從兄也）。酒後談詩揮玉麈，花間按樂炙銀簧。腐儒文字原芻狗，薄俗師生漸餼羊。囘首絳紗知遇在，敢忘一顧自孫陽。

其三
一載趨承幕府間，早衙入謁午衙還。曾憐詞客才非吏，不笑參軍語帶蠻。每向公庭寛禮數，幾時使節重追攀。祗應心逐牂牁水，流到珠江第幾灣。

其四
别淚無端濕袖邊，爲官難得上司賢。簿書吾敢居人後，器識公能相士先。下瀨人遥書數寄，上瀧船險客孤遷。所欣㩦得佳章去，常有清光照四筵。

光孝寺貫休畵羅漢歌
光孝寺羅漢像一幅，相傳爲貫休畵，朱竹垞詩所謂「貫休一十六羅漢，其二乃在南海訶子林。一僧俛首力寫經，一僧却立侍巾瓶」者也。按《名畵錄》，貫休羅漢十六幀，胡貌梵相，曲盡其態。而東坡自海南歸，過清遠峽寶林寺，作《禪月所畵大阿羅漢讚》，則有十八尊者。清遠距南海不遠，此幅或即寶林寺中物。然以幅中一僧寫經、一僧侍立及窗前老猿拱立諸景證之，讚辭無一合者。而王新城《池北偶談》記順治末吴人有以貫休畵羅漢十八軸來京師，鬻於愍忠寺，價七百金，亦見宋牧仲《筠廊偶筆》。則十八羅漢尚全，無因獨遺一幅在南海。又劉侗《帝京景物畧》記明萬歴中，紫柏大師在明因寺夜夢十六僧請挂瓶鉢，明日有負巨軸十六來售者，乃貫休所畵羅漢，遂重價購之，則十六軸之羅漢亦尚未分散。此幅在光孝寺已數百年，其非明因、愍忠二寺中物，可知也。按張世南《遊宦紀聞》謂貫休羅漢自正本外，别有臨摹二本。而陸放翁亦以禪月所畵十六大阿羅漢像施之法雲寺，事載《渭南文集》中。然則宋時已多副墨，即明因、愍忠二寺中所得眞贋亦尚未可知，此幅固難定爲真蹟。然筆法古勁，梵相生動，迥非宋以後人所能。竊意十八幅、十六幅之完好者，或轉係臨本，而此則眞蹟中之一也。爰書長句於後。
龎睂梵僧默寫經，目光炯炯明於星。俛首不見脣以下，但見鼻凖如膽瓶。硯旁貝多三五葉，凉風微捲戸不扄。僧雛侍側露半面，枯槎槁木非人形。復有老猿聳肩立，想具佛性含惺惺。風旛堂前一展玩，盎然古色浮窗櫺。年深絹素已黯澹，獨餘神采流丹青。問誰畵者禪月師，詩書雙絶繪事尤通靈。我聞師畵羅漢一十六，舊在景德寺中聯卷軸。偶然失却第五幀，猶能示夢善女引歸櫝。東坡畱題寶林寺，眞蹟更有十八幅。賔度羅至賔頭盧，各系讚辭異標目。何哉此幅乃獨抛落南海濵，翻成無著離天親。何不如仙蝶千里歸羅浮，神劍一朝合延津。毋乃杜光庭所笑，數珠落地收無人。或言雲堂院中把筆日，夢中親見諸應眞。圖成法相獨缺一，遂貌已像作一尊，此圖倘即自寫之本身。人天間隔不能逐隊去，孤禪畱鎭訶林春。噫嘻乎！從來書畵價高等瓊玖，巧偷豪奪靡不有。戴嵩牛圖暗換米老筆，右軍稧帖掣騙蕭翼手。繄兹粉本八百年，嘉汝僧寮能世守，幾與飲光寶衣拘畱澡瓶共不朽。䕶持好結同龕眠，藏弆莫遣押綱走。

廣州候代同沈秀才鳳翥吴畫士澐遊羅浮
得暇羅浮去，扁舟發夜分。月華凉在水，山影澹於雲。詩思遥相入，秋聲寂不聞。出門纔數里，已覺豁塵氛。

其二
梅花邨畔路，廿載想躋攀。仙佛俱畱迹，東南大好山。地欣百里近，官恰暫時閒。二客從遊好，吾誇赤壁間。

華首臺
生平夢想羅浮月，今日方登華首臺。騶哄遊山嫌俗甚，先生交却印纔來。

其二
層層石磴勢蜿蜒，緩步青驄不用鞭。最是遇仙橋畔路，緑陰直到寺門前。

其三
聞聲尋到水潺潺，合掌巖前路更彎。雲作輕陰風送爽，天縁眞箇爲遊山。

其四
披襟凉露入新秋，清景眞宜一拍浮。恰遇白衣人送酒，月華正到樹梢頭（攝博羅令康君基田遣人送酒）。

題華首寺
兩山如臂抱堂皇，中有精藍萬瓦藏。十里緑陰扶老杖，一簾紅雨坐禪牀。泉分竹筧烹茶潔，火爇松柴煮飯香。怪底客來僧不起，六時課緊課金剛。

宿冲虚觀
洞天風露宿三更，啞虎廵山夢不驚。八卦爐收丹竈冷，七星芒射斗壇清。茯苓地底蟠無迹，枸杞雲端吠有聲。便欲相呼勾漏令，羽衣天半共吹笙。

冲虚觀前有東坡亭傳是公遺跡也即用公遊羅浮山示子過韻
峩睂仙人下瑶京，來作人世鸞凰鳴。晚年南尋抱朴老，羅浮山下梅花明。至今遺跡一亭在，繞階緑影莓苔生。惜哉我生何太晚，梅花邨已翻田耕。憶公來遊少朋舊，逐臣四散車彭彭。僅偕曇頴守安輩，行歌逐伴芒鞵輕。我時若獲奉杖屨，應許灑筆賡清吟。七百餘年一瞚耳，相思但有月滿庭。古松或曾手澤撫，曲磴定荷履迹經。名流草木皆可敬，况有鐫刻垂碑銘。臨風慨想一長嘯，豈敢季孟山玄卿。公之精靈倘在此，庶當招我煙霄平。

羅浮紀遊十首
生平慕羅浮，嶺嶠苦難到。一官得廣州，謂可領其奥。終歲守簿領，依然限登眺。今年幸遷官，候代未就道。及此不一遊，恐貽終身懊。座客况二士，雅興有同調。休文蔚詞華，道子擅墨妙。酒間贊予决，遂鼓中流櫂。一葦凌茫然，清風已盈抱。

其二
言過扶胥口，月色何茫茫。東連虎門海，南接獅子洋。是時正潮上，萬頃玻瓈凉。榜人發櫂謳，船月相低昻。使我興颷舉，一飲連十觴。本爲遊山來，先此弄水光。賞心隨所遇，始識無盡藏。遊山必於山，膠滯非通方。水盡山則到，吾亦辭舟航。

其三
花手一小菴，是爲初禪地。丈室雖精嚴，平墟少幽䆳。迤邐入山麓，引人漸深致。一磴一迂迴，萬松萬蒼翠。磴道轉欲窮，松陰接猶翳。肅然華首臺，山僧拱而企。入門得瀟灑，庭齋潔無滓。鐘魚勤課誦，經卷妥位置。其後合掌巖，徑以曲逾閟。飛泉百丈瀉，奇石兩崖閉。何許好溪山，多爲僧占寄。

其四
迢迢黃龍洞，南漢天華宮。我來拾級登，邱壑何玲瓏。山半雙瀑布，萬古懸長虹。其上羽人居，呼吸帝座通。高榕五畝蔭，平石千人容。澗水所來處，流出山花紅。想見昔繁華，亭榭結搆工。何哉時代易，瓦礫無遺踪。惟有湛甘泉，崇祠在其東。云昔此講學，至今欽高風。乃知儒者力，能勝偏覇雄。

其五
蓬萊失左股，浮來與羅處。既已浮而來，何不浮而去。鐵橋實貫之，鈎連止其所。穹然一石梁，下瞰瀑如雨。危棧怯支笻，獨彴愁滑屨。想當搆架時，椎鑿費神杵。過此峯益奇，了了數可縷。窈窕窺麻姑，娉婷立玉女。旁有老人峯，昵若相爾汝。山行一調笑，不覺出諧語。何哉神仙姝，結此衰醜侣（玉女、麻姑、老人皆峯名）。

其六
飛雲五千仞（飛雲峯爲羅浮極高處），雲聚族而衆。我行入迷茫，目力不得縱。蓬蓬觸石出，鬱勃誰能控。一東又一西，如迎復如送。有時兩相薄，便欲作陣鬨。天風來撼之，吾身與俱動。囘看諸峯頭，滅没若浮甕。咄哉信奇觀，盛氣涵澒洞。終歳頂自封，昏如不醒夢。君看曦輪光，欲漏苦無縫。却問山下人，赤日炙背痛。

其七
聞有大蝴蝶，佳客至輙迎。又有五色雀，飛鳴爲導行。我來一無遇，得非嫌荒傖。言訪葛洪居，有洞曰朱明。冲虛觀之後，一竅開神扄。相傳通句曲，路可尋茅盈。玲瓏璇室啓，葳蕤瑶草生。此語恐未然，弔詭徒虚名。誰能入墨穴，與證地底程。古來誌怪書，大抵意造成。

其八
遥望北山巔，有人瘻而坐（是日宿冲虚觀所見）。疑是神仙流，經謫偶此墮。詢之道童云，觀中推上座。黄白曾不談，吐納亦不課。往往採藥去，能耐十日餓。我聞益驚詫，謂得箇中箇。策馬急就之，與語問所做。未解爲鳥伸，但誇伴虎臥。斯言則已淺，非有方術大。特一樸野人，好靜息勞癉。凡事須目察，眞僞乃不錯。假使遇此老，不爲親勘破。應貽平生恨，謂異人蹉過（辛愿寄元遺山詩：「好句眼前常蹉過。」）。

其九
殷勤張道士，貽我珍産殊。繭採仙裙蜨，泥劚丹竈罏。萬年藤條杖，五雷竹葉符。多謝道士意，一一羅氍毺。符書實蟲蛀，蝶繭非鳳雛。葛翁去已久，有丹味亦枯。何况竈上泥，撮土徒區區。惟此古藤杖，植根山之隅。年深雪霜鍊，筋瘦脱盡膚。堅逾青藜拄，輕賽笻竹扶。歸以奉老親，壽與此藤俱。

其十
兹山在中原，未必首屈指。獨其靈秀殊，發現雲與水。四百三十峯，峯峯有雲起。七十有二溪，溪溪有水瀰。我行半天下，名山閲萬里。若論雲水多，未見有及此。雲者山之氣，水者山之髓。如人精與神，内足斯外美。可知兹山靈，清淑孕其裏。我生到何幸，惜哉日無幾。候吏催下山，控我馬行駛。明日梅花邨，囘首空倚徙。路循溪水清，山隔暮雲紫。

羅浮歸途遇大風舟幾覆口占
正喜勝遊歸，狂颷忽作威。吼應吹海立，猛欲拔山飛。失箸羮翻桉，跳珠浪濺衣。腐儒慳一樂，即事有危機。

用德中丞韻奉别制府李公
别緒催人髩欲華，况堪節候近黄花。官眞踏雪鴻畱爪，人比辭巢燕憶家。絶棧關心山路雨，孤舟囘首海天霞。那禁灑淚門墻外，待我情深未有涯。

其二
入覲推賢政事堂，賤名書在最先行。感公心自空如鏡，愛我才寧巧有簧。三木刑輕清狴犴，五紽絲儉衣羔羊。所慚薄劣非開濟，恐負吹嘘黍谷陽。

其三
纔得除書匝月間，又從公欲乞身還。自因親舍皤雙髩，敢爲官程落百蠻。寒士襟期無遠大，老人骨肉要追攀。此情雖未蒙憐許，也識離懷滿海灣。

其四
初出承明爲守邊，量移幸得近名賢。不嫌論事千囘凟，每見當幾一著先。揮麈豈殊師弟對，書紳忍逐歳時遷。難忘更是臨分日，清誨惓惓絮别筵。

翁覃溪學使用德中丞韻贈行即次奉答
炎徼同看若木華，離筵忽漫剔缸花。樽前别路動千里，海内詞壇今幾家。吾老秋風生白髪，公名曉日麗朱霞。臨分不惜重擕手，後㑹迢然未有涯。

其二
隻手輪扶大雅堂，七年槐柳已成行。使艖寂寂無歌扇（公嫌緑篷船脂粉，另製一舫，顔曰葦齋），鄉校侁侁有鼓簧。經義湛深堪折鹿，俸錢清穩似脩羊。聲名官職眞兼擅，還與諸生闡紫陽。

其三
衙齋清閟兩三間，舊雨偏容數往還。金石遺文搜鳥篆，虞衡小誌譜魚蠻（公著《嶺南金石攷》將成）。賞奇不覺花陰轉，畧分何嫌履跡攀。此樂固知非易得，秋風吹我去江灣。

其四
經年同宦粵江邊，敢附名流説兩賢。我政人將書考下，公文世已睹爭先。履聲佇曵星辰去，髀肉私悲歲月遷。此意只應知己識，不禁棖觸對離筵。

舒廣州陳韶州高肇慶三太守餞我於署園梨園兩部追歡惜别即席有作
祖帳㴱叨酒滿尊，梨園兩部簇歌塵。經年履舄同遊隊，千里關河獨去人。南國花前紅豆曲，西風江上緑楊津。平時愛作逢塲戲，凄斷今宵月似銀。

哭鐵騾
騾爲余從軍時晨夕所騎，雖有副馬不用也。上下岡坂，曾無一失。色純黑，軍中呼爲鐵騾。事訖歸鎭安，移廣州，皆從。今將赴黔，水程遠，不能載往，爰贈番禺張令，甫去一夕死，詩以哭之。
作吏未惠民，遑敢説愛物。何哉一騾死，翻爲淚痕溢。憶昨從滇軍，市駿備馳突。汝忽應募來，黑光潤如漆。昂藏五尺高，氣壓馬萬匹。試之知其良，不煩駕馭術。我慕驄馬工，汝步何俊逸。我羨駃騠駛，汝走何迅疾。但口不能言，意向早洞悉。雄姿况瘦勁，色鐵骨亦鐵。出門二十里，毛竅汗未濕。按轡方緩行，從騎奔始及。巨礟轟一聲，驪黄盡股慄。屹立獨不動，四蹄儼卓筆。爰作我的盧，不許僮僕叱。相倚互爲命，汝足即我膝。下鞍與汝兩，上鞍與汝一。滇南多巉巖，登頓弗自恤。㴱恐汝力盡，勒銜每暫歇。鼻息喘向天，沸成雲滃勃。憫勞摩汝頸，汝亦若就暱。但有依依情，絶無悻悻色。此段可憐意，至今耿難没。兩年無刻停，萬里未一蹶。事訖歸官衙，策勳𢤗以佚。相隨粵西東，日飼青芻苾。無何又移官，難共載水驛。忍換名姬姿，肯賣市儈直。爲擇同官贈，吾願庶粗畢。胡爲甫出閑，一夕遽告卒。嗟豈前生債，只許供我役。否則義烈心，離主甘就殁。所悲艱難際，用汝力幾竭。及夫身就閒，棄擲命不活。追維子方語，此事痛至骨。

卷十八　起辛卯八月至壬辰二月
珠江用東坡發廣州韻
水减珠江漲，征帆縱所如。路多曾歴過（水路從粵西，多舊所經地），官豈更求餘。計俸虚縻久，擕家惜别初。烟波何浩渺，閒看罟師漁。

三水送舍弟奉太恭人北歸
畵舸行還泊，依依送别情。江流將判路，宦跡亦分程。南國梅難寄，西風桂正榮。古人親在日，息意事躬耕。

其二
廣州稱善地，未敢爲身謀。漫有雙輪鹿，惟堪十具牛。養親須洗腆，教子莫聞咻。不用規知足，將歸奉白頭。

端溪
扁舟晚泊羚峽口，閒訪端溪古石藪。前邨呼取老石工，爲余指㸃述縷縷。是山到處有硯材，文殊宣德皆凡胎。屏風背下穴三尺，乃是水巖宋所開。其中東洞勝西洞，洞内又分三層縫。上層麄燥下層腐，尤以中層爲貴重。雲氣水氣入石濡，石亦化作雲水腴。切以鸊鵜刀一片，磨以蚺蛇砂幾銖。嫩於三歲嬰兒膚，手一握之汗若酥。殺墨乃如磁吸鐵，研磨無聲雲自敷。數日不散光黯黮，宿墨一洗仍了無。斯爲品中最上上，鵲斑鵒眼猶皮相。青花隱約差可憑，火捺有無不足尚。近來此坑亦漸空，非有大力難施功。㪺水先費千人力，入竇要瘻七尺躬。燃燈在臍仰面鑿，一卷艱與尺璧同。人間無此嗜奇之豪客，當道無此好事之鉅公。黃岡邨民家賣硯，乃是贋質欺愚蒙。我聞其言一笑㰤，此州官塲物力夥。既弗沾溉餓翳桑，又莫餽遺瘦飯顆。何不結此翰墨縁，洞天割取紫雲朶。雖殊包老投石沉淸泠，差比鬱林歸裝壓磊砢。

努灘
疊疊危磯矗，江心截急渦。千尋鍊交鎻，十萬劍横磨。篙逆濤頭刺，舟穿石罅過。灘名應記取，努力慎風波。

柳州
我聞吴中桑民懌，得官不赴柳州城。謂昔子厚擅其地，去恐掩卻前人名。斯言抑何過自譽，毋乃蚍蜉撼大樹。昔者東坡到嶺南，未聞潮州祧韓愈。將毋自揣實不如，翻作大言高自署。名士取名非一端，鈎奇弔詭多用權。遥望古人已不朽，附之者傳攻亦傳。郭象註莊固同久，劉幾糾史亦並懸。桑生用意蓋在是，乃詭不欲厄兩賢。後來文苑爲立傳，竟因斯語特著篇。此正文人狡獪處，被我説破不值錢。

懷遠縣雞翼灘
我行粵西灘河亦已多，最險努灘與伏波。伏波灘長三十里，滿江怪石紛相摩。努灘雖短石横列，攔江排連截怒渦。殺機在途勇夫駭，過者一夕頭欲皤。然其行舟之處尚寛闊，可避中溜從旁過。朅來懷遠城，逆流遡牂牁。大艑行不得，換取舴艋輕於梭，謂當駛若鳬鷖鵞。誰知雞翼大灘更惡劣，建瓴雪浪高嵳峩。急如萬鈞之弩發勁羽，曲如九層之殻旋文螺。路既迂廻復偪窄，一綫河身兩邊石。東張齒牙西礪角，間不容髮只一隙。孤舟入此鼠穴鬬，要與水石爭咫尺。前衝洶湧百沸湯，旁避槎枒萬枝㦸。掀簸如箕薄如紙，魂魄動摇心膽裂。長年力盡呌欲死，一條竹篙刺水碧。移時出險神少安，囘視妻孥尚餘嚇。噫嘻乎！天下乃有如此險，人生乃有如此阨。不知瞿塘灧澦更何如，若論伏努兩灘已袵席。我聞此路昔未通，唐蒙兵後仍雲封。猿猱下飲猺獞汲，不與人世同華風。自從古州平苗後（雍正年間事），始比蜀道開蠶叢。今來過此堪想像，河不成河江非江（叶）。其初應本是山麓，地勢稍下爲水衝。年深泥沙盡刷去，獨存石骨梗浪中。安得五丁椎鑿利征客，轉思楊焉鐫削非愚公。獨慚書生功業能多少，偏狎風波催髩老。豈有王尊叱馭才，也誇九折卭徠道。

牂江道中
遷地敢三宿戀，泝流憑百丈牽。南來無落葉樹，西去皆上水船。

其二
峽束天容寂寥，波流月影零亂。夢囘何處香淸，叢桂風生夜半。

其三
虎或當晝出山，牛能截江渡水。遠沙鷺似白人，重霧樹如黑鬼。

其四
密箐烟迷窈冥，陰崖風刮凄凛。深篁忽有人出，驚是獼猴下飲。

其五
水刷岸根石出，嵌空瘦骨脱膚。當年朱勔若見，也載綱船入都。

其六
入雲磴百盤計，人行如旋磨蟻。俯江樹千尺餘，猿掛似貫柳魚。

其七
山高見日常遲，日没又偏覺早。可憐深谷人家，長是夜多晝少。

其八
深樹惟聞鷓鴣，滿山相應猿玃。逢墟多買薪蔬，前路恐無邨落。

苗樓
苗人結寨必有樓，樓身高出寨上頭。每逢公事須集衆，樓中擊鼓齊㑹謀。牡雞血瀝盆酒飲，如衆侯國盟葵邱。樓高五級或七級，中央透漏四角周。愚苗不知奉佛法，未可擬作浮圖浮。我從粵西入黔境，遥聞樓鼓喧高秋。乃是催夫聚水驛，爲我牽䌫送我舟。斯須諸苗盡來到，緑荷包飯自裹餱。銀環墜耳徑寸大，花布束髻一尺修。一䌫十苗走何駛，但聽船底濤聲颼。每當灘高水急處，矯㨗不减獼猿猴。跣足輙騰絶壁上，躶身或入怒浪泅。相傳苗性頗狠驁，不意如此馴且柔。何哉往年下江變，苗刀幾砍兵兜鍪。微聞事由胥吏激，鋌而走險不肯投。乃知此輩實椎魯，心無六鑿惟天游。順則供使如犬鹿，拂則反觸如羊牛。寄語苗疆各長吏，幸與弭帖勿與讐。畱此樓作干城衛，毋令擊鼓興戈矛。

古州諸葛營
我昔從軍走滇徼，所至俱有武侯迹。瀾滄西去到木邦，遺壘爭傳丞相壁（永昌及木邦俱有諸葛營）。今來入黔首古州，又有營名表公額。夷攷當年用兵地，木鹿都魯極西磧。距此奚啻六千里，中有千山萬山隔。五月渡瀘七月平，綂計出師日纔百。兵縱神速倍道馳，亦豈能來樹營栅。想是擒縱威聲在，一時羣蠻盡辟易。地中鼓角皆雷霆，山頭草木總戈㦸。遂疑處處有公到，如水行地初不擇。英雄作事以氣勝，力所未至光已射。一方戰定各部讋，數月功成亘古赫。經過我亦一儒生，懷古眞慚軀七尺。

十月朔日抵貴陽聞官兵自滇入蜀路經威寧余未及受代即赴寧料理過兵途次雜咏
天許遊蹤徧八荒，一年輒易一殊方。滇雲粵嶠都行遍，又記郵籤到夜郎（出守鎭安未一年，赴滇從軍。在滇年餘，囘鎭安，甫九月，調廣州，在廣一年。今又入黔。每一年輒易一地也）。

其二
纔卸征鞍貴筑城，正逢驛送入川兵。赴官并不擕琴鶴，只駕單車叱犢行。

其三
羅甸羅施鬼國貧（貴東爲羅施鬼國，貴西爲羅甸鬼國，即古鬼方也），當初都是處流人。誰知今日蕃昌象，藤酒蘆笙别樣春。

其四
三兩茅棚嵌碧螺，坡邊蕎麥水邊禾。萬山深處都耕徧，始覺承平日已多。

其五
風緊霜乾脱葉翩，空林如洗少棲烟。客途久不逢摇落，重感婆娑枯樹篇（兩粵及滇南，樹皆不落葉。黔西則入冬悉枯樹矣）。

其六
白㲲纏身猓面黧，來迎刺史過山蹊。依人不分馴如犬，此是安家古水西。

其七
洪爐煉汞出鉛華，斛土論錢帶雨耙。怪底山童無樹木，五金殺氣在泥沙（蓮華厰諸山出鉛礦，無樹木）。

其八
由來高處最寒多，官舍層椒似鳥窠（貴西署在山頂）。冰雪滿空居絶頂，教人呼作鐵頭陀。

七星橋題武侯祠相傳昔南征過兵處
飛橋近接武侯祠，傳是征蠻此過師。山似星文排北斗，關憑天險控南維。勳名一代恩威用，形勝千秋戰守資。曾到滇南覽遺跡，君才十倍繫人思。

謁故將軍阿公時亦自滇入蜀從勦金川
一肩曾荷擔千鈞，官罷仍資掃賊氛。邊事又添新戰壘，威名終屬故將軍。洗兵雨淨三巴水，揮扇風馳八陣雲。看取功成還絳闕，轉圜天意重酬勳。

述庵璞函亦從軍入川余至威寧得一握手燭未跋即别去璞函有詩見寄依韻奉答
兼程到及夜分遲，又是征人入蜀期。作賦豈尋巫峽女，從軍猶逐羽林兒。傾囊不暇翻詩卷，剪燭先催酌酒巵。三載離懷半更話，那禁執手淚如絲。

其二
家在吴淞徑就荒，遥憐淸夢繞江鄉。失官遷客將還職（君以滇勞已奏准引見），殺賊書生豈擅塲。羅鬼瘴添胸塊悶，蓬婆雪耀髩絲光。臨分但祝加餐飯，不爲千金陸賈裝。

其三
幕府羣推借箸優，也須熟慮發奇猷。狂生曾唱公無渡（謂前歳議戞鳩渡江事），勁旅終資將在謀。卭竹杖輕行作伴，郫筒酒美醉堪侯。兼將井絡天彭勝，增咏新詩入選樓。

用璞函韻寄述庵兼柬松茂觀察查儉堂
故人得見未嫌遲，萬里相違本不期。官罷杜陵猶作客，才高文舉直呼兒。來經鐵索滇橋路，去酌郫筒蜀酒巵。玉帳術中需贊畫，喜君猶未髩成絲。

其二
腷膊霜雞午夜荒，燈前一握又他鄉。那堪好友頻岐路，不分書生老戰塲。國險魚鳬稀日影，陣懸蛇鳥入秋光。期君早上平戎策，旦晚還朝卸客裝。

其三
遥識西行禮遇優，榕巢刺史擅新猷。論文應有聯牀話，料敵全非築室謀。貴客傾人卭邑令，新詩懷古武鄉侯。送君轉憶長安舊，曾共消寒雪滿樓。

官齋
形勝西南控制遥，孤城百雉倚山椒。一條路綰滇黔蜀，諸種人分猓犵苗。納土久看遵約束，急公爭自赴征徭。下車撫字應先務，未暇威行吏六條。

其二
浹月冥冥雨線懸，始知吠日未虚傳。地連西蜀淋鈴棧，景是南宫潑墨天。雞羽當花翹插髻，羊皮帶血冷披肩。殊方風物眞堪笑，惜少新詩細碎編。

續調黔兵赴川余至畢節料理過境
手催勁旅赴西川，㸃驛簽夫夜不眠。莫訝書生鞍馬熟，從戎曾踏萬山巔。

其二
穴中鼠子敢縱横，佇看軍功掃籜成。傳語健兒須努力，至尊曾贊貴州兵（征緬之役，惟黔兵耐苦，上深嘉奬）。

其三
千里山程入蜀高，送他隊隊過旌旄。歸來堠舘殘燈下，重看征南舊佩刀。

回威寧途次遇凌（山氣著物成冰，土人謂之凌。查初白詩作另，非）
槎枒老樹映晶瑩，王蕊琪花夜不暝。戲傍馬邊連凍抝，折枝聲碎玉泠泠。

其二
山高直在太清端，嵐氣朝凝作凌乾。萬樹冰花似梅蕾，道人消受此清寒。

凌
侵曉望寒空，瑶華滿遥甸。傳是下凌天，奇景驚剏見。初疑霜色皚，旋訝雪光眩。霜應碎如粉，雪亦飄爲片。兹獨若霧雺，稀微當空濺。粗豈同霰珠，纖不及雨線。方其濛濛下，曾弗濕衣縁。著物乃作冰，其白忽如練。是知即嵐氣，爲寒所凝鍊。霏時色似無，觸處光始現。遂令彈指間，晃朗素彩徧。山河水晶界，屋宇琉璃殿。枯枝銀粟垂，老樹瓊花絢。一笑威寧州，鉛華産本擅（州産白鉛，歳八百萬）。胡爲不愛寶，盡出鋪地面。妄語聊解頤，淸暉足流眄。居非雪窖窮，讖豈木介變。繄余老儒生，瘦骨故寒健。曾踏塞上冰，喉卷朔風嚥。年來宦炎荒，漸與溫㬉便。驟焉入嚴冷，那禁齒牙戰。所喜景奇絶，幽賞在庭院。淡素稱官淸，寥蕭宜歳晏。因之記節物，紙窗炙凍硯。

閲邸抄喜述庵璞函復官却寄
十年朋好劇關心，喜見除書復舊簪。磨盾共知臣力瘁，賜環眞荷主恩深。官從歴井捫參得，詩向黎風雅雨吟。不失朝衫添篋草，殊遭應倍感難任。

送王協和總戎進勦金川
勃律天遥久勒功（平定囘部，君在行間），又提勁旅勦番戎。威名共仰關西將，韜畧曾傳圯上公。川隔蜻蜓憑筰度，路過箭筈有門通。佇看轉戰平羗速，歸及山桃二月紅。

其二
喬松落落見長身，髯也英雄果絶倫。抜㦸自當軍一隊，横矛能退敵千人。勳名到日成功速，文武同年别誼眞（君鄉榜與余同庚午）。君至卭關相憶處，㨗音好屢寄郵塵。

水西道中
曙色催人馬首東，荒雞不住呌霜空。雪殘枯樹尚餘白，日出亂山相映紅。親老宦程宜早退，官高民隱益難通。廵春露輞慚何補，虚擁騶前畵㦸雄。

晤同年孫補山學使話舊
故人重見髩添皤，追話兵塵感慨多。絶徼秋聲諸葛鼓，戰塲夕照魯陽戈。衝車力盡猶攻壘，擊楫心雄竟渡河。同是征南戎幕客，那禁思舊淚滂沱（余與補山同在經畧幕下，補山則隨渡戞鳩者也）。

其二
堂前初見捧盤匜，得就西階樂可知（君方娶兒婦）。却憶少年登第日，也成新婦作婆時。光陰過客雙丸速，婚嫁牽人五嶽遲。剪韭寒窗話疇昔，一尊同感髩如絲。

壬辰元夕蔡崧霞廉使招同龔醇齋觀察讌集酒後又出街看燈
淸商小部侑賔筵，正是良宵璧月圓。老去共貪竿木戲，少時我本柘枝顛。分杯數恰符三雅，下箸餐應費萬錢。自是使君多逸興，要添佳話入新年。

其二
綵棚簫鼓晚來多，似迓籃輿緩緩過。萬里夜郎寧覺遠，滿城春女亦能歌。魚龍曼衍成銀海，星斗闌干徹絳河。簿領餘閒須作達，莫嗤市也共婆娑。

種竹詩爲崧霞作
隟地新鋤一稜雲，栽來翠篠罨淸芬。知公不肯言無肉，故託高懷對此君。

其二
老病維摩結淨因，空牀只想竹夫人（君方䘮偶）。却憐湘女纔嬌小，未可横陳伴欠伸。

其三
月落空庭送影來，新梢萬尺過池隈。鵞溪素絹吾能畵，莫笑文同要襪材。

其四
菜公手植爲投荒，君亦何因托興長。看取他年清蔭滿，始知苦竹是甘棠。

偕補山崧霞遊雪崖洞甲秀樓諸勝
人生衣不過帛一束，食不能粟一斗。何苦出亦愁、入亦愁，身比鼠穴銜簍籔。不如逢塲且作戲，得錢便沽酒。今朝風日佳，發興自良友。提刑司，淸枷杻；衡文堂，掃粃垢。相邀出城遊，屏却騶從吼。或疑陌上逢三叟，或疑中散出街走。俄到雪崖洞，石竅嵌空誰所剖。穹窿笠覆篛，透漏孔穿藕。鐫鑱古佛好身手，迦葉應眞相左右。斜通一罅開䆗窱，瘻而入坎似納牖。生平傲不肯折腰，屈使由竇也俯首。獨思單椒秀澤徧天下，何限玲瓏洞壑仙霛守，兹崖奚啻一培塿。特以近都會，名轉噪人口，足悟遇合偶不偶。一笑下山去，門前水淸瀏。暑月應有紅芙蕖，春風猶未綠楊柳。沿溪隄，度林藪。又見危樓高，巋然霛光壽。其旁長橋如飲虹，其下淺水不没狗。傑搆突兀中流中，欄楯詰曲百尺陡。堊者白，漆者黝，金碧莊嚴勢雄厚。蠻荒本無秀可甲，不得不推此巨拇。前有鐵柱丈八九，紀平苗功筆如帚。可憐幕府開疆印懸肘，至今祁連冢中骨已朽。何况壁間題名人，波磔横斜類蝌蚪，妄冀翰墨垂永久。噫嘻乎！浮生若夢，區區榮名亦何有。事功莫移愚公山，著述姑付楊子瓿。君看壺頭鼓噪病足曵，囊中錦繡苦心嘔。窮老盡氣煩惱徒自取，豈若朝彈絲、暮擊缶。看雲杖藜，賞雨剪韭。縱浪大化間，淸福且消受。山僧頗解事，邀我香積具瀡滫。盧仝七碗餘，淳于二參後，耳熱歌呼到日酉。歸來滿城燈火猶熒煌（上元後三日），㶚陵醉尉不敢呵誰某。眞成樂上樂，脱盡官塲俗窠臼。試問犵鳥蠻花天，千年以來曾有此舉否。明朝狂名應傳遍，凖備甘蕉入彈糾。

聞故將軍阿公授四川提督却寄
故侯威望肅霜寒，恩命重聞錫帶鞶。至竟登壇須大將，莫嫌專閫尚粗官。馬蹄裹鐵盤危磴，牛革縫船渡急湍。計日掃犂馳露布，更看勳爵冠朝端。

其二
征南幕府半凋零（經畧傅公、將軍果毅阿公皆下世），碩果天畱一將星。百戰勳名身未老，五丁開鑿路重經（前次平金川時，公曾在戎幕）。功成飲馬仇池穴，事定磨崖劍閣銘。蜀徼黔疆鄰近在，㨗音早晚得先聽。

于役古州途次雜咏
曉赴龍塲驛路遥，試燈風裏雪微飄。蠻荒瘞旅當時事，二百年來瘴已消。

其二
生長江南苦少山，每逢巖岫愛躋攀。年來踏盡千峯險，又想平疇一片閒。

其三
插髩雞毛當翠翹，短裙及膝襖齊腰。天南風物無堪記，來賦睢呿九股苗。

其四
夜持炬火入空嵌，月黑途危勒馬銜。驚起蟄雷眠不得，亂掀風雨洒征衫（貴定道中夜行，大雷雨）。

其五
依山高下闢畦町，塍稜層層帶草青。最喜梯田名字好，方言吾欲補圖經（山田隨坡坨高下，自成等級，土人謂之梯田。按范成大《驂鸞錄》，袁州仰山嶺阪之間皆田，層層而上，名梯田，則宋時已有此名也）。

其六
忽行深坎忽層巔，俯似懸空仰似眠。笑比鴻都楊道士，上窮碧落下黃泉。

其七
邪許聲中著力咸，諸苗縆我上巉巖。笑看南俗轎牽䌫，好對北方車挂帆（曩在山左，途次見輓小車者順風則張布帆。今來南中，肩輿上山必用人夫牽纜，可作一對也）。

其八
石磴摩雲往復還，青山隨我馬蹄間。一鞭徑過山應笑，這个官人不愛山。

都匀道中即景
灌木成邨棘作籬，兩三茅舍倚巗支。汲流但截修篁節，葢屋全編老樹皮。架木橋欹驢不進，伐薪人出犬相隨。分明一幅山家畵，可惜荆關未得知。

苗人
侏𠌯言不辨，椎魯意偏眞。混沌猶無竅，獉狉畧似人。千針縫衲細，百褶製裙新。莫笑鬼方陋，淳如懷葛民。

過三腳屯上牛皮嶺
牛皮大嶺入雲蒼，浩浩天風洒面凉。一水繞山隨曲折，千峯與我互低昻。危途身試橦竿險，老態人嫌舞袖長。堠舘尚遥天欲暮，笑同夸父逐斜陽。

都江道中
右臨峭壁高嵳峩，左瞰奔湍浩掀簸。一綫路入青冥端，今日須從此中過。可憐昻藏七尺軀，命托輿夫兩肩䭾。帮以縴夫挽雙䌫，百足彎環淖泥涴。直向懸崖坎而登，趾高於頂幾倒臥。忽從削成又直下，建瓴勢更易跌蹉。危深寸寸蠖循條，憊甚團團蟻旋磨。輿夫縴夫共一喘，脈憤氣竭口無唾。行不得，且少坐。呼來苗船小如葉，暫借泝流息勞癉。復遇頭難二難三難灘（三灘名），石骨岝峉浪頭大。但聞洶湧濤聲豗，不聞邪許人聲和。千枝箭鏃迎面射，百道劍鋩向底剉。轟來身似碓屢舂，撞處心比舟先破。到此又覺登陸好，茫無可憑其將奈。噫吁嚱！乾坤蕩蕩本空闊，突設奇險誰所作（叶）。山行欲鬬猿猱攀，水行愁餵蛟鼉餓。我行萬里半天下，如此畏途無幾箇。夜半來投旅舘燈，出險聊持一杯賀。

崧霞於署園分二十四景景各系詩出以索和戲爲長歌答之
崧霞使君大好事，遷官不喜喜得地。廨舍有園兼有池，竹石亭舘約畧備。輙爲區别諸品目，從頭一一安名字。不夜之臺不漏天（園中亭舘名），非指喻指妙取譬。其餘即境悉揣稱，百五雅材工位置。景各系詩詩六言，錄成副墨特誇示。我昨蠟屐來經過，周遭不過十畝計。既非洞天六六藏，但有蒿徑三三翳。安得一重又一掩，漫誇八到復四至。得非堂㘭當海觀，毋乃封垤作山企。試較石家梓澤園，李家平泉花木記。奚啻蚊睫蟭螟巢，寧足分題詡淸閟。使君囅然忽失笑，拘墟不可語於智。達觀豈論境寛窄，一滴堪識海水味。陶輪摶入華嚴界，芥孔納得須彌翠。矧兹林扄雖不多，亦自曲折引深䆳。澄波滑笏紋洄沄，密樹張幄影虧蔽。虚室生白涵夕暉，高齋來青爽朝氣。公餘偶此寓淸賞，弄月嘲風恣游戲。豕文亥字讎書籤，鼠尾丁頭評畵笥。廵簷索笑得少佳，顧影獨酌亦成醉。此即老人安樂窩，何妨縷析標勝致。俗殺人間杜韋曲，鶯花繁艷土木麗。客聞此言大有理，名旨直抉南華秘。非魚我不知魚樂，看花君獨得花意。遂令衙齋地百弓，頓起滄江千里思。井西道人寫不盡，溪南老子吟可寄。我將支笻日來遊，探幽探徧二十四。爲語主人勿拒客，要破貧官酒錢費。

崧霞署園牡丹盛開連日招飲賦謝
春色無煩羯鼓催，使君官閣牡丹開。明朝要請看花客，預洗雙觚藥玉杯。

其二
名花性愛主人賢，頭白園丁記憶專。自種此花三十載，不曾繁艷似今年。

其三
黔土常愁膩雨長，已張繡幕䕶名香。天公也似憐人意，連日春晴作艷陽。

其四
好花從古比傾城，何許穠華照眼明。特與扶頭澆美酒，老鰥毋乃尚多情。

其五
露華濃壓畵欄東，碧落高高夜不風。高下明燈三百盞，要儂更看晚妝紅。

其六
朝朝掃徑累園官，衙鼓纔收便倚闌。定合被他嗔惡客，未開直看到將殘。

卷十九　起壬辰三月至是年十月
古州
古州吾昨到，黔粵一通津。騶騎重來路，鶯花欲暮春。兵猶留重鎭，苗漸似齊民。四十年開闢，君看化理淳。

黎平王太守招同龔郡丞李明府讌集五榕山即事
投轄深叨雅意留，賔筵高占碧山幽。鳴騶太守開公讌，打鶻參軍進主謳（時演雜劇）。嘉蔭五株垂十畝，清江一曲滙雙流。醉歸燈火西湖似，何意蠻荒得此遊。

贈龔梧生郡丞
苕生老友貽我詩，有爲龔侯題幀句（去歳蔣心餘寄近作一本，中有《題龔侯所藏枝指生墨迹》，即君物也）。吾不知侯何如人，意必媕雅擅高趣。豈期相見黔陽天，問里况共江南路。乍晤已驚骨格淸，深談彌識腹笥裕。官無長物俸分鶴，家有古書身作蠧。稱詩評畵一一精，下語輙比郭象註。使我不覺恨見晚，醉後心期盡披露。胡爲我來君將去，跡似參商避朝暮。七千里外百蠻中，如此勝友寧易遇。秋風落葉洞庭波，春柳長條白門樹。知君卜築近秦淮，苕生亦在彼中住。預擬他年互來往，三老風流桃葉渡。

谷峝道中
陸行日日遇巖阿，此地尤稱錦繡窠。嶺樹身長枝葉少，溪流性急浪濤多。野禽五色仙裙蝶，山黛千盤佛髻螺。可惜輕抛蠻徼内，幾人來此寄淸哦。

南籠（殘明僞永明王自粵西竄此，倚賊孫可望爲援）
當日亡王此駐師，孫恩遥應作籓籬。投荒緩死謀何濟，倚賊圖存事可知。君后支糧須計口（可望使僞守給糧，冊書皇帝一名，妃嬪幾口），公卿召甲總横屍（可望遣人來索通李定國者，殺吴貞毓以下十八人）。可憐斗大孤城裏，曾習朝班拜舞儀。

馬場（即吴貞毓等藁葬處，僞永明王親題「十八先生成仁處」）
一邱枯骨掩輪囷，斷碣曾題詔墨新。事去太阿歸劇賊，亂來葦席裹勞臣。衰朝黨禍黃門獄，此軰淸流白馬津。見説瀟瀟風雨夜，居人時聽泣青燐。

海龍囤（播州楊應龍自焚處，四面陡絶，上有平地，可屯數千人。兼有井，汲之不竭，眞天險也）
四圍嶄絶陡無門，上有寛平可駐軍。扼險欲過唐夾寨，攻堅幾費李摩雲。國餘暮氣兵猶勁，地欲華風賊自焚（平播後即改流，今遵義府也）。五百年來淪異域，一朝摧廓亦奇勳。

鴨池河
鴨池兩岸陡如門，千仞懸崖斧劈痕。絶似巨靈高掌力，分開太華放河奔。

其二
危途如線入孱顔，側嶺横峯紫翠斑。細碎石紋嵌短草，皴成一幅廣西山。

路經黔西戴春臺州牧邀遊東山寺即事
曲徑通幽喜乍經，風塵中有此禪扄。兩山臂抱三重屋，十栢肩排一字屏。蠻國當年誰所植，僧寮此日客堪停。山名雅稱人高卧，慚愧吾猶出戴星。

其二
野性惟貪景色幽，每逢佳處愛停騶。壺觴竟踐看山約（在貴陽時，君先有約），猿鶴偏嘲喝道遊。地主開筵當軟脚，使君出郭作遨頭。壁間名句殊難和（壁間有孫補山學使及州牧蘇君去疾題句），小憩聊爲訪戴留。

抵畢節攝威寧牧崇君士錦置酒梓潼閣邀同總戎福公興觀察龔公都閫蔣君成章畢節令邱君堂讌集即事
邂逅朋簪集，留髠地主嘉。行廚攜蜀酒，小閣對蠻花。詞豈當黃絹，籠應有碧紗。清游聊紀勝，林影夕陽斜。

咏史
畫㦸朱轓豈易膺，坦途應更履如冰。誰知到溉身猶臭，便作宣明面可憎。使酒不聞三爵退，擁車自喜八騶騰。老夫看慣秋千架，纔上高層又下層。

其二
曾鞭學士段文操，刮目多承賞鑒高。抵鵲不聞輕用玉，割雞也要辨何刀。詞頭天上宣麻貴，盾鼻軍中草檄豪。今日江郎一枝筆，供他老瞽去吹毛。

關索挿槍巖歌
萬仞危崖拔地起，磴道盤空有遺壘。土人相呼關索巖，云是漢前將軍子。曾從諸葛征南來，丈八鐵槍挿於此。我讀蜀志典可徵，髯翁二子平與興。此外不聞更誰某，毋乃荒誕未足憑。然而滇黔萬里境，到處俱有索名嶺。若果子虚無是公，安得威聲至今永。當年壯繆心安劉，胸中浩氣横九州。一門忠孝出天性，厥子亦定賢豪流。渡瀘深入不毛地，將種應爲丞相倚。斷頭掉尾紛猓苗，蠱毒蛇氛叢瘴癘。想見前驅摧䧟力，生闢鬼鄉作人世。嵯峩翠壁高摩天，一槍留鎭何機權。豈同射石箭没羽，或比刺山劍出泉。要以神奇讋蠻俗，如鐵柱殺蛟龍涎。君不見武鄉擒縱用心苦，亦假威靈靖南土。深崖往往貯金甲（貴陽有諸葛藏甲巖），荒村處處瘞銅鼓（蠻村多銅鼓，皆云諸葛鼓也）。不知此物究何用，千載羣蠻舌猶吐。可知一枝綠沉槍，直抵長坂蛇矛萬人阻。我來跋馬蒼山根，隂風颯颯寒荆榛。欲求故蹟已罕有，偏覺英采垂千春。年深世遠不消蝕，此豈得謂無其人。嗚呼！書生論古勿泥古，未必傳聞皆僞史策眞。

題署中桃樹
窻外夭桃漸滿圍，去時曾訂賞芳菲。花當好看無人看，春已先歸始我歸。却省傷懷紅雨落，翻欣結子綠隂肥。可知凡事都如此，每到當前願輙違。

偕福總戎湧珠亭讌集（亭在威寧城北，山下有池，泉從池底噴出，大如葡萄，俗又名葡萄泉）
借得林亭宴客來，羊城曾記日追陪。豈期好友還重聚（余守廣州時，君爲督標副將，晨夕相見。余至威寧，君又擢南籠總戎，來攝威寧鎭事），况值繁花正艶開。地出醴泉應作記，人逢舊雨要銜杯。湧珠亭畔添佳話，騶騎淸遊盡日迴。

爲胡守閫題其尊人衛卿遺照
鬚眉看老軰，耆舊似襄陽。訓子柳公綽，居鄉王彦方。名書丹漆管，門列綠沉槍。蘭錡應逾拓，縁知世德長。

即景
慚愧車前尚八騶，略無可稱俸錢優。半間屋小聊名舫，六月山㴱早着裘。才思漸如强弩末，歸心已折大刀頭。閒來細數經年事，何一堪爲惠績留。

其二
忽忽新霜上髩絲，少年一瞥渺難追。厭聽俗吏趨時術，漸喜名流晚歲詩。牘判兩燈猶眩目，餐加一臠輙傷脾。蘭單自笑疲牛力，那更能爭駿足馳。

猓玀
昨從海舶詢番俗，白者爲主黑者奴（西洋人白者貴種，黑者皆奴隸）。水西猓玀則反是，貴黑賤白等級殊。四十八支濟火後，自號黑種雄邊隅。其餘白者悉下姓，弭首帖尾供撝驅。由來黔天本墨穴，其色尚黝俗所趨。却笑書生拘墟眼，偏閲異類形睢盱。試爲僂指述所見，欲過立本王㑹圖。初向粵西識猺獞，槃瓠遺裔稱精夫。他散處者滿溪峒，𤝎狑𦍕狪㺜狼狙。惟傳馬流是漢戸，伏波使守銅柱樞。逾年從軍走滇徼，僰夷波竜紛滿途。姑剌得楞皆緬屬，往往執訊軍前俘。翻身能變飢噬虎，有尾或似汔濟狐。量移東粵稱腹地，輋人蜑戸仍根株。五指山黎花挑面，八百粟姎板覆顱。外洋客到狀尤怪，或紅毛髪碧眼矑。今來黔中更詭異，九股六額繁有徒。牯羊鬧屍聚羣醜，犵狫打牙嫁彼姝。猓人特其一種耳，亦復魋曷殊形模。通計南陲萬餘里，族類何止千百呼。大都人形物其性，混沌未鑿猶頑愚。矯捷登山脚不韈，風流跳月唇吹蘆。衣冠不與人世接，習俗未可禮法拘。始知清淑氣有限，中土以外界弗踰。就中馴驁雖不一，嗜利好鬬性則俱。刴牛磔犬傳木刻，時或突起操戈殳。我無相如喻蜀檄，又無終軍棄關繻。所至乃與此軰狎，如課七月兒之無。得非風氣欲開闢，天以易俗煩腐儒。腐儒安有經濟具，徒恃忠信豚魚孚。入世難保不緇涅，化俗愧無近赤朱。不如還他本色好，黔烏浴鵠毋乃迂。

讀書
炳燭餘光漸可知，一編聊與伴幽期。短檠忍便抛墻角，修綆終慚汲井眉。掩卷即忘神已耗，讀書有益老徒悲。古人軰軰成行列，我向誰邊去立錐。

哈敬齋總戎自滇入蜀進勦金川路過威寧話舊
太乙旗開井絡春，手提虎旅上峨岷。十年戎馬無遺策，一代封疆有數人。石堡漫憑堅似鐵，碉門行見碎爲塵。璽書豈是輕移鎭，蕩洗兵氛要重臣。

其二
囘首滇雲絶塞長，建牙威望讋遐荒。將門世佩三邊印，蠻徼身經百戰場。孟獲曾來申誓乞，吐番未敢刼盟强（老官屯之役，緬人乞和，公以單騎蒞其軍）。天南歴歴成勞在，驗取秋風兩髩蒼。

其三
曾共論兵幕府秋，何期重此話軍郵。英雄未老難辭擔，戰伐頻經益善謀。九折危途驅笮馬，七擒餘力縛羗酋。虎頭食肉平生志，萬里終看定遠侯。

水城
百里蠶叢盡，孤城帶碧川。地偏無古蹟，山豁見平田。莊叟無何境，仇池小有天。如何此佳處，抛落猓人邊。

出廵媽姑福集二鉛厰（歳運白鉛八百餘萬供鼓鑄，新改貴西廵道專司）
物産稱連璞，功參九府圜。地眞不愛寳，政固有官山。質比銀差賤，光如錫稍黫。竝隨三品貢，終亞五金班。礦亦披沙揀，爐疑煉石殷。炒丹供繢畵，化粉上容顔。未許爲刀用，能陪握槧閒。參同方取汞，鼓鑄價論鍰。舊紀生青岱，新看出白蠻。官來賨賧裏，職隷貨泉間。石炭燒紅燄，礓砂剗碧孱。椎埋紛惡少，淵藪集諸姦。地大勾稽密，途長轉運艱。輓輸招笮馬，負背雇花鬘。期恐頭綱悮，程催足繭瘢。猶傳金穴富，共覬枕囊慳。風自盈雙袖，功寧鍊九還。稍欣諸客戸，安堵已成闤。

懷心餘
散髪江湖理釣絲，高雲舒卷見風期。三千載牘才還在，四十懸車跡太奇。閉戸著書黄絹字，閒居奉母白華詩。故人萬里遥相望，漢上題襟定幾時。

再遊葡萄泉作
噴碧泉成串，疑通海眼生。我慚臨水照，他是在山淸。未可龍珠挂，偏宜馬乳名。挑來試新釀，㑹及臘醅傾。

先軰查初白詩云亂山中有豺狼穴曲突何人議水西蓋其時雖已擒安坤改郡縣而玀鬼猶懷反側也余所轄大定黔西平遠威寧即水西地百年以來皆成編戸矣經臨途次雜紀以詩
濟火曾標蜀漢功（相傳羅鬼之始，有濟火者，從諸葛武侯征蠻立功，世有其地），千年兵號水西雄。斷頭掉尾諸羅鬼，今日都編保甲中。

其二
匹馬朝天跡已陳，開通九驛亦勞臣。遂延三百年宣慰，何物奢香一婦人。

其三
萬古烏蠻窟穴高，改流寧易偃弓刀。犬牙相錯安州郡，想見當時布置勞。

其四
華風濡染變狉獉，光氣將開色色新。四十八支頭目衆，近來漸有讀書人。

其五
刀耕别自有田功，不藉秋成䆉稏豐。白是苦荍紅是稗，滿山著色畵屏風。

其六
芳草茸茸路一條，綠痕斜似女裙腰。午風麝過餘香在，疑有蠻娘去未遥。

韋約軒按察招飲即事
使節臨滇僅隔旬，旋移露輞慰黔民。一科愧我稱前軰，萬里逢君是故人。法律端資儒者用，冰霜不改冷官貧。最欣剪韭西牕話，還似京華雅集晨。

其二
衙齋十畝碧漣漪，亞字欄邊柳影垂。無事好看鷗鷺浴，有人恨奪鳳凰池（崧霞從此遷藩司，衙齋轉不及也）。文章舊本推黄絹，簿領閒堪表素絲。勝地自應名士占，可容老友數趨隨。

白雲山羅永菴相傳爲明惠帝遯跡之所
白雲山上羅永菴，傳有明帝棲遯龕。考之前史帝崩火，安得遺跡留西南。稗官雖傳老佛返，議者輙謂無稽談。我思金川事倉猝，母后未返宫已燂。當時死生究誰識，鬼門何必無逃驂。出屍七日塟以禮，特掩耳目欺愚憨。旣命胡濙訪邋遢，復遣鄭監踰瓊儋。長陵亦疑帝尚在，何况天下思遺簪。所以從亡致身錄，多摭軼事勒秘函。東湖樵夫補鍋匠，荒天野哭辭詀諵。亡國非以無道失，此意千載同悲含。人心未死即帝在，焉知不薙爲瞿曇。皇覺寺中舊衣鉢，一脈正宜冢嗣擔。革除距今四百載，兹菴不朽猶精藍。想見師徒卓錫到，曾擕紅篋度牒三。新蒲綠時感懷切，菜根青處歌聲酣。獨嫌附會轉失實，洞號流米泉湧甘（菴後有流米洞，相傳有米流出，供帝㸑。前有跪井，云山高無水，帝至，忽湧泉出，取水者必跪汲乃得）。興王或有百靈䕶，泥馬著鞭蛇斬鐔。遜荒久已時命去，空山魑魅寧朝參。當是遺民切哀慕，故神其説資窮探。我來弔古白日暮，羣烏聲正啼烟嵐（相傳帝題菴中詩：「惟有羣烏早晚朝。」）。

渡鴨池河西上大坡
扁舟紆度峽門濤，廿里危坡直上勞。孤月近人堪手摘，四山與我等身高。下方無地川如帶，絶頂何源水滿槽。信有人間天設險，當年曾是水西巢。

途中雜詩
梯田高下滿坡坨，都有新泉浸綠禾。最喜道旁聽好語，秋成今歲十分多。

其二
一線斜坡上碧穹，眞看去地幾千弓。誰知到頂纔爲地，雞犬桑麻在半空。

其三
説與人間定笑休，黔西三伏冷於秋。使君不是談天衍，親著深山六月裘。

其四
路入蒼深日色稀，隂森空翠滴征衣。遥山片片荍花白，疑是朝來薄雪霏。

其五
夕陽晴映數峯間，樹石都成紫綠斑。疲馬漸遲鞭不進，錯疑他也愛看山。

其六
日暮途長趣夜行，誰言官不累民生。郵亭松炬沿途送，絶似東華聚火城。

落折河
亂山迴複中，奔流一條水。東西兩崖屹，相距不半里。若從横空過，可以一箭駛。却因凹復凸，卯起行到巳。盤旋下雲端，屈曲出井底。帶緩俯仰腰，屐換前後齒。遂令尋丈内，疲盡千夫趾。水濵與木末，一幅杜子美。尚可對面呼，已難接踵履。乃知邊地大，浪得虚名耳。都在高下間，程籖增倍蓰。試與量廣輪，折尺不抵咫。設險天何爲，逐暍我未止。安得駕長虹，徑度平如砥。

夜宿平山哨
行盡千峯路未窮，晚投堠館一燈紅。秋生風露寒諸嶺，人共星河在半空。夢可還家防易醒，詩能送老苦難工。聽他童僕垂頭睡，獨對寥天月似弓。

平山塘頂處處皆水
既無高處源，又非夜來雨。云何絶頂上，滿地水如乳。小者蹄涔涵，大者筧槽吐。注供稻畦浸，汲聽茅簷取。乃知無高下，水常附於土。是凡有土處，即爲水所聚。譬諸人血肉，貫輸互相輔。最高莫如首，轉屬血之府。若疑崇山巔，其地必斥鹵。何以頭觸破，血出亦縷縷。

苦雨
經旬積雨暗林扄，黯黯秋容晝亦暝。天是漏天誰補石，路非棧路亦淋鈴。歲收漸恐呼庚癸，方法空傳寫丙丁。可惜山家好荍麥，寒枯已改舊時青。

國笠民觀察過威後枉贈佳章次韻奉答
經猷羣仰濟時英，烏撒城邊蓋暫傾。星駕肯容三宿戀，冰銜敢附一條淸。泠然甚善將風到，能者多勞叱馭行。早喜旌麾開瘴癘，重隂頓爲轉秋晴。

其二
水西不到不知勞，風景君今入彩毫。亂石横生山少肉，嘉禾不産地無毛。陋邦欲附慚邾小，法曲難賡畏郢高。别後旅懷誰與豁，祗應日飲釀葡萄。

舍弟書來於舊居之北買地將營草堂喜歸計漸可成作詩誌意
邱壑胸中久未酬，喜聞小築俯明流。徙仍不出鄉同井，歸免權牽岸一舟。往事猶憐茅屋捲，新居終仗俸錢謀。舍旁可尚留餘地，畧要栽花作近游。

哭崧霞之訃
噩耗驚傳賦鵩徵，寢門遥哭淚填膺。一官先後來行部，萬里西南正得朋。共我春遊多唱咏，看君暮景尚飛騰。那禁腹痛黔城路，處處相隨履跡曾。

其二
于役匆匆一欵扉，榻前絮語兩依依。豈知便作摶沙散，曾擬重聽屑玉霏。異地倍添寥落感，中年漸怕死䘮威。還悲丹旐東歸速，不及生芻弔繐帷。

奉賀福總戎姬人到署之喜
將軍威令肅如秋，時向霜天試臂韝。忽漫春生鈴閣滿，衣香人影太風流。

其二
虎帳深嚴夜漏遲，攤書常到月斜時。從今酒暖香淸候，可要還來借一瓻（公常向余借書）。

其三
經年惜别走京塵，相見翻應翠黛顰。繡佛燈前頻認取，崔徽可似卷中人。

其四
雲母餐來意自雄，酒杯浮白燭搖紅。莫嫌老將風情少，尚有如臯射雉弓。

其五
煖老從知燕玉良，炎天未講辟寒方。到來烏撒冰霜地，始覺温柔是此鄉。

即事
古井波濤了不興，蕭齋長日坐懵騰。俗無可避將書洗，老不能辭覺病增。韓筆杜詩夙世友，周妻何肉在家僧。眼前除却鄉思外，何物能淆覺觀澄。

再遊葡萄泉道士玉宣乞詩書以付之
愛煞泉亭地數弓，幽偏不落軟塵紅。虚牕四面皆山色，絶似環滁媚醉翁。

其二
雜卉駢羅羽客家，一枝横間一枝斜。畵師惜少滕昌祐，來寫欄前細碎花。

其三
不向深山劚茯苓，綠隂門院晝長扄。黄庭讀罷還何事，松下閒翻相鶴經（道士養一鶴甚馴）。

其四
緇衣修道衲參禪，等是三生結淨縁。到此又增身世感，海山兠率兩茫然（右爲僧寺，左爲道院，故云）。

碧雲觀
纎塵曾不到仙壇，曲磴摩雲八九盤。客到自嫌烟火氣，山高常接斗星寒。井華曉碧僮澆藥，爐燄宵紅鬼瞰丹。勝地縁慳纔一宿，征塵明日又漫漫。

即景
不枉圖經號鬼方，陰森終歲少晴光。地難種秫無秧馬（威寧二百里內無稻田），市有懸裘是火羊（地産羊，其毛甚厚，號火羊）。瘠土人勞頭易白，寒山樹老葉先黄。秋風秋雨㝠濛裏，閒聼兒童話故鄉。

卷二十　起壬辰十月至癸巳三月
壬辰冬仲以廣州讞獄舊事吏議左遷特蒙温旨送部引見聖恩高厚蓋猶不忍廢棄而衰親年已七十有五書來望子甚殷諭令早歸一慰倚閭望因呈乞開府圖公給假旋里擬即爲終養計途中無事感恩述懷得詩十首
一重公案律條訛，鐫秩非關吏議苛。迂拙自慚更事少，聖明猶慮棄才多。恰從順水乘歸櫂，擬乞閒身着釣簔。不是敢辜恩命重，高堂衰髩已全皤。

其二
曾將烏鳥訴私情，大吏堅留計未成（謂去歳在粵乞歸養事）。今日適酬將母願，淸時敢尚去官名。循陔已愧歸期晚，當宁方修孝治明。補報聖恩猶有日，髩毛故未雪花生。

其三
忝竊朝班近廿年，闔家飽暖荷生全。即今去奉高堂飯，猶仗慳留舊俸錢。犢鼻褌堪當院曝，豬肝餽免受人憐。絲毫何者非恩賜，歸亦還遊浩蕩天。

其四
新官將到舊官凉，又見兒童竹馬忙。一軰袈裟先退院，滿堂袍笏遞登場。刊碑政績胥徒演，卧轍人情里老妝。莫便據爲儒吏迹，妄希青史傳循良。

其五
多謝諸公苦挽行（圖公堅欲奏留，補山、約軒、笠民諸公亦多敦勸），實無才可濟蒼生。勤將政補猶形拙，淸愛人知已近名。坎坎伐檀歸客思，依依折柳故人情。翻敎不忍輕言别，窨酒更番爲治觥。

其六
衙齋無事可消磨，一載閒情付咏歌。老去賀公吴語慣，病來莊舄越吟多。滄江秋晚衣裁荔，空谷天寒屋補蘿。不覺詩成眞作䜟，篇篇都是憶巖阿。

其七
官罷君恩忍遂忘，尚餘秃管寫枯腸。好編潁上歸田錄，敢效忠州集古方。舊學還期傳黨塾，新詩閒與咏羲皇。生平報國堪憑處，終覺文章技稍長。

其八
數日纔經畢節城，退閒何用急裝行。八騶已少車前列，五馬猶煩道左迎。按部聲名歸物論，去官風味見人情。山楓知我無旌斾，也染新紅綴驛程（安順守戴君、遵義守于君俱在畢節送别）。

其九
有客還求贈别篇，似悲失庇泣離筵。迂疎身豈中流柱，老鈍詩如上水船。走索侲童行最險，書紳瀧吏記須堅。他時風雨懷人夕，應在蒼葭白露邊（過大定，郡守李俊三尤覺依依，索詩留别。君秦人，亦擬乞養歸里，故云）。

其十
頻歲思歸計尚懸，及歸敢便傲林泉。板輿潘岳閒居賦，茶竈天隨甫里船。爲母寫經祈上壽，隨人賽社報豐年。譜成華黍南陔什，或入熙朝二雅篇。

畢節途次接璞函軍營來書兼寄滇中詩八卷内有自朗州至貴陽諸作則皆余今日所必經地也擬盡和之先此馳寄并柬述庵
書來剛及罷官晨，千里相關出處身。拙政我慚留敗筆，孱軀君尚轉勞薪。冰霜寒信催歸路，書記才名老戰塵。太息江鄉無好友，對牀風雨共誰親。

其二
黔山烟霧楚江波，曾記勞人屐齒過。殘雪已無鴻爪在，退風今傍鷁飛多。將君來路爲歸路，引我長歌又短歌。獨惜孤征少同調，聨吟輸爾有羊何。

其三
西南萬里兩書生，參佐滇兵又蜀兵。踪跡漸歸流寓傳，詩篇多帶鼓鼙聲。身爲客久悲金盡，天要人傳費玉成。莫歎江關最蕭瑟，一時徐庾共知名。

將發貴陽開府圖公暨約軒笠民諸公張樂祖餞即席留别
離人將上洞庭舟，餞别深叨喚主謳。爲我紅塵留不住，開場先唱岳陽樓（演吕仙洞庭故事）。

其二
罷官敢復戀華珂，何事臨分淚轉沱。老子婆娑爲君等，生平此地故人多。

其三
當筵忽漫意悲凉，依舊紅燈綠酒旁。一曲琵琶哀調急，虎賁重感蔡中郎（傷蔡崧霞之殁也，是日又演琵琶記）。

其四
解唱陽關勸别筵，吴趨樂府最堪憐。一班子弟俱頭白，流落天涯賣戲錢（貴陽城中崑腔只此一部，皆年老矣）。

飛雲巖
浮踪訝入華嚴誤，千朶妙鬘擁人步。何年巖雲觸石出，復化爲石此焉駐。無根裊裊凌虚空，幻出寳珞龕一具。着色屏風非筆描，都是膚寸入爐鑄。肖形百物無不有，花鳥欣愉龍象怒。名手道玄不能畫，巧匠劉鑾不能塑。摶控空誇活脱成，刻劃猶恐痕迹露。天公毋乃太狡獪，役使萬靈劚三素。兹巖若得移江南，宛委嫏嬛敢相妬。紺宇琳官知幾重，朱簾碧檻應無數。羅綺佳人拾翠游，簪裾詞客登高賦。惜哉抛落蠻荒中，千古勝流誰一顧。神鞭曾聞石驅走，靈鷲亦有峰飛度。歸途我欲挾之行，携置姑蘓虎邱路。

張三丰禮斗亭（在平越高眞觀後，有古桂一株，大數抱）
高眞古觀鬱葱蘢，猶説仙翁斗檢封。遺跡已無華表鶴，借名曾訪鼎湖龍（胡濙訪張邋遢，實訪建文君也）。山深時或飄丹粟，人老惟思伴赤松。我已退閒期學道，前途倘許一相逢。

施秉縣（即偏橋。舊爲偏沅廵撫所駐地）
數家邑小雉樓崇，舊設中丞幕府雄。衝要尚供郵騎飯，承平久靖戍旗風。石多山骨出皮外，洞矮水頭鑽胯中（上游諸水至此由諸葛洞出，過鎭遠江）。劇喜陸程今日盡，扁舟行泛碧波空。

舟發㵲陽
㵲溪五溪源，淺碧俯見底。客行陸程盡，水程自兹始。小舟麻陽來，高僅尺有咫。欠伸輒打頭，趺坐不得起。生平負傲兀，罰受折腰恥。妻孥有怨言，僮僕竊愁視。倦客顧弗聞，但覺舟行駛。步步是歸程，程程是下水。

其二
溪河本非河，其始蓋山麓。爲水所衝蕩，泥去石骨矗。石多遂成灘，節節駭機伏。急流方奔騰，一束起怒瀑。狹或尺二三，高或丈五六。可憐上灘者，力盡一篙竹。波吒命欲拚，邪許聲似哭。苦恨天設險，剏此扼隘酷。嗟哉一何愚，不見睫者目。危灘雖多阻，迅水實藉蓄。設無此隔閡，留水作洄洑。將愁一瀉盡，又歎舟行陸。

其三
上灘遲如牛，下灘疾於鳥。上灘恨灘多，下灘恨灘少。逆風㭬㭖牢，順風駕帆嫋。逆風恨風大，順風恨風小。人情務貪得，孰肯平心較。試與下灘人，囘看灘水倒。嗟彼上灘者，求魚縁木杪。試與順風人，囘看風力矯。嗟彼阻風者，待兎守株老。凡事作此觀，百念可以了。

沅州道中
言入湖南路，初開眼界空。江山漸平遠，城市乍繁雄。芳芷涵波碧，丹砂透石紅（山石皆紅色，或言近丹砂礦故也）。黔天重囘首，烟霧正㝠濛。

瀘溪道中沿江峭壁千仞其陡絶處多架木爲椽上下皆無路可入俗以爲仙人屋其説無稽徐季方見聞錄云舟行沅江見萬仞壁立猿猱不能到而懸崖之上有小舟一隻望之約丈許云云以爲奇幻及閲王新城尚書隴蜀餘聞及許纘曾滇行紀程乃知爲當時避兵者所居也查初白集亦稱初入黔境土人皆居懸崖峭壁間縁梯上下與猿猱無異又有詩云忽憶少年日南走五溪窮百蠻蠻人寄命巖洞裏多搆柴栅臨崢潺此亦一證璞函白沙灘詩中疑爲山鬼之類似未爲得實爰用其韻紀之
臨江削千仞，崖以險擅妙。正從絶人跡，壁立開洞竅。胡爲有欂櫨，横斜架其墺。上下兩無路，何處入䆗窱。憑空安施縋，離水難渡櫂。或云仙人居，意揣亦惟肖。飄然佺喬流，乘雲戲壺嶠。豈屑此危仄，戞戞矜獨造。我讀新城編，紀載殊得要。時危值軍興，搜掠徧荒徼。候騎鬼卒邏，遊軍虎倀導。民欲逃其生，艱於藏琫瑁。複壁愁被窺，窟室恐遭曜。計窮托兹險，號咷以求笑。幸與山魈鄰，敢使狙公掃。尚慮壁飛人，或來攀蘿蔦。至今剩遺跡，一一可憑弔。世遠人不知，翻作奇景眺。我來考前聞，感事吟哀調。日落荒山空，嶺猿一聲呌。

辰溪道中大雪
舟行連日好天氣，今朝奇寒出不意。發怒灘爭急浪雄，作威風挾凍雪厲。篙師寒瘃不得施，叩頭乞泊河之湄。歸人一笑聽艤櫂，不比赴官有限期。

辰州弔諸桐嶼
腸斷辰陽放棹行，故人曾此擁專城。我來東道誰爲主，君在西淸最有聲。傲骨竟成招謗具，高才未就必傳名。沅江水駛流如箭，何限人間歎逝情。

將至朗州作
滇黔天爲山所械，萬山圍在青天外。今朝眼界豁然開，出得山來天始大。經年坐守深山幽，豈知山乃盡朗州。萬山送我却私笑，此人去竟不囘頭。獨嫌山盡水復壯，前途又狎稽天浪。洞庭湖濶漢江深，一葉扁舟兩枝槳。已徧天南萬里行，歸途翻更切心旌。山平水軟江南路，屈指還須一月程。

朗州除夕和馬沅亭秀才韻
除夕連更六異鄉，今朝遊跡又瀟湘。一官恰似殘年盡，舉世猶爭此日忙。老去敢辭杯最後，春來漸喜線添長。素心閒與江干步，早有寒梅破臘芳。

洞庭阻風用查初白韻
逆風阻歸路，急篙趲前程。此身已爲退飛鳥，忽復躁進咫尺爭。驚濤聲喧如急雨，長年懇切來致語。官今既是歸去人，勿與雲夢相吞吐。詞雖含諷理則公，足抵瀧吏書一通。且向湖干守蕭索，勢所難爲力須度。曾叱河神小婢來，而今眞笑書生弱。

題岳陽樓
水落湖光似鏡平，倦遊人過岳陽城。愧無憂樂關斯世，擬學神仙了此生。壯氣漫吞雲夢澤，微才敢附杜陵名。湘靈鼓瑟何心聽，或許相逢老樹精。

晚泊
洞庭波淼落帆輕，小泊亭臯候月明。遠火晚迴龍伯駕，荒蘆寒打鴈奴更。閒依燈影吟情永，未息濤聲旅夢驚。已字山形之字水，擁衾先自算歸程。

江行
風細江行緩，中流日暮時。遠帆如不動，寒月故相隨。巴水來三折，湘雲望九疑。從來騷客地，遺跡令人思。

古來咏明妃楊妃者多失其平戲作二絶
遠嫁呼韓豈素期，請行似怨不逢時。出宫始覺君恩重，臨去猶爲斬畵師。

其二
鼙鼓漁陽爲翠娥，美人若在肯休戈。馬嵬一死追兵緩，妾爲君王拒賊多。

客興
天澹雲閒一色空，道人於此得冲融。細嘗水味叅茶客，不識山名問柁公。浪險占風爲進止，路彎看日辨西東。垂竿卻笑江邊叟，汝爲誰迎也鞠躬。

順風歌
挂帆曉唱㮄人歌，知是南風轉綠波。寒戀重衾人未起，已聞船底水聲多。

其二
連朝艤櫂洞庭邊，一日開帆路半千。此理眼前誰悟得，順風船即阻風船。

其三
破浪雄心久淡忘，無端又起意飛揚。蔽江百道風帆下，想見龍驤指建康。

其四
深心最是老艄公，勸客休爲顧盻雄。正飽帆時江一曲，順風又作打頭風。

甘將軍廟神鴉歌
江行曉過富池鎭，片片亂鴉迎作陣。拂浪如偕畵鷁翔，乘颷欲共相烏進。榜人摶飯投向空，饞口啞啞大逾寸。高低接食百不失，眼疾機靈弗轉瞬。有時既飽坐檣竿，恰似倦旅便船趂。傳是甘將軍廟中，遣來相助蒲颿迅。將軍生平勇絶倫，雄姿颯爽生威神。燕頷自能飛食肉，鷹揚豈屑飢附人。由來英鷙氣不散，故應化爲健翮凌秋旻。獨是當日所部未有鵶兒軍，既不聞雁子都，以鳥紀；又不聞黑雲隊，以色分。胡爲身後統領萬烏喙，直欲角勝水師鵞鸛羣。或云將軍賤時好刼掠，負眊帶鈴人被虐。草竊幾同孫白鷄，陸梁不減趙青雀。即今毋乃故智存，猶布黨羽恣吞攫。繄余只貪歸路遄，朝來正值南風顚。長年驚喜謂神佑，爭學低頭拜杜鵑。鴉乎鴉乎，果能作使順風送行客，固弗怪汝掠食荒江邊。

赤壁
依然形勝扼荆襄，赤壁山前故壘長。烏鵲南飛無魏地，大江東去有周郎。千秋人物三分國，一片山河古戰場。今日經過已陳迹，月明漁父唱滄浪。

晚眺
江天宜曠望，晏坐豁牕櫺。漢水鴨頭綠，楚山螺髻青。詩成裁短幅，酒盡倒長瓶。日暮漁歌起，餘聲入杳㝠。

夜泊漢口
一派晴江接漢川，落帆風緊到堤邊。繁星歴亂千檣火，幻市青紅萬瓦烟。孔道舟車人似海，中宵絃管月當天。經過别有雄繁意，笑我何求也泊船。

題黄鶴樓十六韻
傑搆依天塹，登臨氣象千。危磯黃鶴浦，重鎭赤烏年。勢控荆襄下，兵從晉宋前。舟車當四達，海㝢扼中權。勝㮣斯稱最，名區久未湮。樓眞千尺逈，地以一詩傳。百級旋螺上，重簷亂鼠穿。憑欄俯斜日，挂檻䜿長川。遠挹庾樓月，高凌郢樹煙。江吞沔口濶，城對漢陽堅。估舶如浮鴨，漁槎有縮鯿（陸放翁《入蜀記》：「過武昌，買得縮項鯿重十斤。」）。洲猶芳草色，笛正落梅天。事往皆成古，吾來倘遇仙。鴻泥留笠屐，鯨浪少戈鋋。燈火沿流滿，魚鹽入市闐。翻疑騎鶴客，多半在腰纒。

鸚鵡洲弔禰正平
淸狂早占晉人先，亂世矜才豈善全。一刺不曾輕出袖，三撾何事戲當筵。禍因傲物同文舉，跡亦依人愧仲宣。洲草千年鸚鵡綠，長憐賦筆自翩翩。

漢口發舟
一鎭塵囂湧市闤，倦遊人愧獨蕭閒。舟車北接長安道，風雨西來大别山。尚有知交留酒醴（陳玉亭中丞留飲），已無詞賦動江關。只餘歸思如春水，先到家門綠柳灣。

臨臯亭
臨臯亭逈倚江隈，玉局曾經謫宦來。海内頻年傳死信，宮中深夜歎奇才。江山故宅鴻泥在，風月扁舟鶴夢囘。到此始憐生也晚，履綦不及一追陪。

泊舟琵琶亭作
香山四十六七歳，正是左遷江州日。我今亦以鐫秩過，計年亦是四十七。後先相距一千載，浪跡偶然同一律。公之風流在天壤，不但詩傳長慶集。笑我區區腐儒陋，敢以鴻泥詡相匹。獨疑公也本恬退，蟬蜕塵埃慕兠率。龍門寺詩見雅尚，曵尾泥中得要術。匡廬在念貶九江，奇福已償塞馬失。是宜快和廬山謡，詎屑苦續屈騷筆。胡爲仍抱淪落恨，商女歌前自陳述。飄零身世感紅粉，老大年華傷錦瑟。至今一片滄江淸，猶帶哀絲韻悽慄。繄余罷官返故園，一棹來經吟抱膝。身比虚舟傍岸歸，心如古井不波汨。絶無侘傺半點留，此意迢迢黙可質。琵琶亭子誰所立，似寫當年座中泣。詩成自覺太無情，雖有青衫不曾濕。

江岸守風
歸路行將近，荒江又泊船。大風聲拔木，高浪氣吞天。悶藉提壺遣，危呼㭬㭖堅。篙工爾何樂，白晝正攤錢。

廬山在望不及一遊詩以解嘲
鄉心連夕促歸舟，咫尺匡廬不一遊。千古香山暗相笑，此人枉自過江州。

其二
記得前身本遠公，何須履跡徧山中。不來五老峯邊坐，恐被人呼六老翁。

其三
信有坡仙是解人，教從象外見全神。先生不入廬山去，正爲看他面目眞。

遣悶
琵琶亭畔雨如絲，津吏攔江一䌫維。檣轉相烏關未啓，好風偏在空閒時。

其二
奴僕聲聲怨石尤，先生一笑付浮漚。有風未必連朝逆，且向江干暫泊舟。

遣興
雲濕江天鴈影孤，春風爲我送歸途。四宜休敢稱高士，七不堪難起懶夫。積歳刻成新楮葉，過時身比舊桃符。只慚招得㫄人笑，顚倒天吴紫鳳圖。

閒步江㟁有邨翁築屋數間蒔花籠鳥頗有閒適之趣戲題二絶
溪流曲曲柳絲斜，中有幽棲處士家。好个丹青行看子，黄筌禽鳥趙昌花。

其二
門前無數阻風舟，相對荒灘歎石尤。不抵此翁閒一笑，看他江水日東流。

椶三舍人歌
鄱湖有神曰㯶三舍人，相傳明太祖大戰鄱陽時，敗艦有㯶䌫落水，爲戰血所凝，遂著靈異。過者必祀焉，否則有風浪之駭，事見《庚巳編》。余過湖口，詢之榜人，言頗合，爰爲作歌。
㯶舍人，誰氏子，生自栟閭死左蠡。傳是鄱陽大戰時，斷艦飄來没於此。當日明船白檣漢船赤，不知爾是從王抑從賊。要其結束赴水師，總欲勤宣濟川力。心比横江鐵鎻堅，功逾乘屋索綯亟。既維舟楫爲紼纚，倘繫俘囚當徽纆。豈知一跌遽不振，剩比沉沙半枝㦸。是時戰血紅滿湖，萬斛淋漓收不得。鬱蟠盡向爾身聚，助爾精靈作奇特。毅魄能兼萬鬼雄，長身詎許羣龍食。噫嘻乎！舍人既不能偕鄂虢諸公共策勳，克敵歸來蒙奬敕。又不能入康郎廟中享牢醴，三十五人同繪刻。徒然抱忠淪九淵，固宜冤憤氣填臆。若敖其餒堪䀌傷，伯有爲厲肯消泐。毋怪靈旗颯沓日，來往常作掀天怒濤黑。忽如洞庭君出驂文螭，又如伍胥駕潮撼鼇極。我過湖口歸江東，正值高浪摩青穹。聊爲舍人一轉語，勝國山河亦已空。如雲猛士骨俱朽，獨爾虬髯蝟鬛何須雄。且自收囘不平氣，莫漫呼豨攧鷂號陰風。

黄石磯
皇甫庸《近峯聞畧》記宸濠舉兵，夜泊舟，問所在地，名黄石磯，愕然曰：「王失機，將安歸？」乃旋師，被執焉，亦見《明史·宋以方傳》。蓋攻安慶不克，後迴舟泊此，而有是言，非因此䜟語而始迴也。舟行過此，爰紀以詩。
黄石磯，楚人音同王失機。王失機，將安歸，浮江馬豈成龍飛。是時逆謀非一日，遠近俱爲積威怵。或言旦夕作天子，多少奸徒願扈蹕。軍師劉養正，丞相李士實，復有盗魁閔念四、凌十一。起事日期彷成祖，㗖客西瓜戮屍出（靖難兵起以六月十一日，召百官食西瓜、殺謝貴等。濠亦以是日出西瓜㗖衆官，殺撫臣孫燧等，遂起師）。呼集蜂豺六萬人，直擣南畿迅雷疾。經過皖口遭嫚罵，逞怒留攻合圍密。忽聞巢穴已被傾，倉卒迴舟救無術。徬徨夜泊危磯旁，響卜驚魂動蕭瑟。棗梨薑芥托隱語，曾諷守臣示所嫉。豈知語䜟翻及身，地名早報先機失。未幾戰敗八字腦，樵舍就俘等雛匹。惡徵果應鴞鳴簷，噩夢眞符蛇噉室。由來作計太狂謬，身伏歐刀竟誰恤。横江千丈石磯黄，失路空期石敢當。輸他燕子金陵郭，靖難師來勢欲翔。獨餘一掬祭江血，過客爭悲宋以方（宋以方被戕於此，用以祭江）。

小孤山
孤峰插崩濤，日與雷霆鬬。四㫄嶄無附，矗空一柱秀。自非千丈根，安能植不仆。級級勢累甓，太古誰所甃。風雪久剥蝕，石色積鐵透。草木根其罅，一一堅且瘦。虬松乃十圍，焉知幾千壽。中藏仙姝宮，鑿翠闢戸牖。妝成嬋娟姿，不作老嫗皺。居然大琳宇，香火日奔凑。小孤本非姑，何年字訛謬。屈使作女身，頗遂著霛佑。乃知人心幻，事多憑虚搆。及夫意造成，鬼神亦俯就。我來暫停舟，正值寒雨驟。也疑行雲歸，濛濛濕巗岫。

將至安慶望皖公山不及十里忽風浪大作不能進急收入小港
鷁首銀牙怒浪開，乘槎便擬問蓬萊。皖公忽似神山幻，咫尺天風又引迴。

其二
濤聲如沸撼長空，月黑天低夜守風。官燭滿堂消散盡，來分漁火一燈紅。

皖口謁余忠宣公墓
表裏山河地必爭，儒冠曾此守孤城。嶺雲尚吐登陴氣，江浪如聞戰鼓聲。世亂揭竿成巨寇，時危横草出書生。可憐槖槖降臣履，千載應慚守廟情。

江行
帆影依依帶落暉，江平如鏡浪痕微。舟憑野鷺爲前導，人與春鴻共北歸。才薄敢期宣室召，心閒早息漢隂機。居然已似漁翁長，只未身披獨速衣。

大通港守風遣悶
又是江干艤棹時，歸程將近轉無期。舫齋晝靜人枯坐，閒似灘頭白鷺鷥。

其二
避風長日泊江邨，敢比鶢鶋寄爪痕。已有旁人知退鷁，不將鐘鼓祭東門。

其三
枯篷瑟縮耐蕭閒，老怯風波怕涉艱。曾憶壯遊年少日，浪花如雪過金山。

其四
憑將身世喻觀河，何處堪容放意過。屈指舟行五千里，順風常少逆風多。

荻港道中
夾港重沙路幾灣，舫齋趺坐畵簾閒。水平風細舟行緩，看盡江南雨後山。

守風日久盤餐不給詩以遣悶
久客愁金盡，風濤未有涯。歲支千石罷，日計百錢叉。已歎食無肉，兼憐飯有砂。市蔬誰肯送，店酒不容賖。盈把烝醃菜，連瓤破醬瓜。點菹酸刺鼻，噬腊硬聱牙。敢望春初韭，休嫌雨後茶。大烹惟板鴨，細嚼到糠蝦。粒爆灰中豆，根搴水際葭。竹萌乾比鐵，藕節老於槎。入饌眞難嚥，充飢或易哇。戞同丘嫂釜，齋類太常家。列鼎原無分，炊珠亦可嗟。朶頤看雁鶩，動色讀鱨魦。自顧癯如鶴，人疑瘦爲蛙。議䱉空故事，説餅祗虚誇。忽憶家園樂，能生匕鬯華。河魨肥似乳，刀鱭潔無瑕。鴨脚芹初茁，貓頭筍正芽。儘堪供下箸，何事尚浮艖。魚腹鄉書斷，豬肝地主遐。戢翎隨啅雀，張口肖饞鴉。一笑涎流麴，何殊癖嗜痂。身將營種秫，業且托耕畬。畦藥栽泥濕，園葵摘露斜。折鐺煨榾柮，叢棘織籬笆。白石挑泉煮，黄精帶雪耙。長生方辟穀，輕舉術餐霞。茹淡宜先演，甘貧戒取奢。豈須當饗歎，且自勸餐加。本薄侯鯖製，兼忘官鮓嘉。江干聊散步，寒餓看梅花。

蟂磯靈澤夫人廟
危磯俯挿滄江水，一片貞魂招不起。相傳魚復凶問來，玉骨冰肌此中死。夫人生長吴宫中，剛猛綽有諸兄風。侍婢執刀壻懔懔，幾笑大耳非英雄。歸寧手自抱阿斗，亦見異母恩勤厚。獨疑章武建號時，何不迎囘冊佳偶。伉儷殊無故劍情，劉瑁寡妻翻作后。得非房闥餘威在，猶恐變故生腋肘（武侯云：主公在公安，近慮孫夫人變生肘腋）。我讀蜀志搜異聞，沉淵軼事無明文。要知夫人性英烈，自有一死留淸芬。猇亭師敗聞應悸，况堪更灑崩城淚。生不能歸蜀道難，此水猶從巴峽至。或者游魂可逆流，欲問永安宫裏事。杜鵑啼罷血紛紛，白帝城高國土分。一様望夫身殉處，可憐悲更甚湘君。空江烟雨迷離合，還似蒼梧日暮雲。

蕪湖鐵畵歌
畵家寫生尚没骨，專以柔媚矜技絶。是誰巧匠能翻新，不用胭脂轉用鐵。堅鑌入煅無礓砂，鉗出爐燄紅于鰕。隂陽之炭文武火，恍疑地窖烘唐花。梅根崛奇松節硬，故宜䥥鍔摹槎枒。其餘或抝風枝颭，或抽露葉垂横斜。或魚魚游燕燕舞，當空鱗爪紛盤拏。襯以素縠影浮動，映以絳蠟光交加。燈之屏之挂虚室，使我四壁生妍華。何哉頑鐵本粗醜，乃令作繪替丹黝。得非點鐵指、嚼鐵口，否則卷舒鐵鈎手。鍊得錚錚一寸剛，化爲繞指軟如柳。廣平不以勁直稱，魏徵轉因嫵媚取。揉堅挼鋭出麗藻，笑他磨杵爲針硯成臼。鑄鼎象物古所珍，未有此法傳後人。我聞畵竹須用玉鈎鎻，畵山最要丁頭皴。想是良工於此得妙悟，遂以鐵筆來傳神。丹青無光卷軸掩，論價貴值雙烏銀。從來一技精能名可擅，沈錫張銅李昭扇。以鐵作畵尤未聞，特爲藝苑開生面。何不鐫取工姓名，流傳應過千年絹。

牛渚磯
牛渚磯，挿江浪，巢湖師來掉急槳。磯頭矢石下如雨，離岸丈餘不得傍。誰何健者常開平，接戈大呼躍而上。萬衆披靡遂奔潰，亟下太平勢批亢。飢來就食未知名，一旦軍中出飛將。殄漢滅吴驅殘元，佐命勳高自兹剏。當其登壇建旗鼓，十萬横行赫威望。危苦乃在奮跡日，搏兎勝於搏巨象。至今百尺危磯旁，想見拏舟氣跳盪。我來幸值承平時，折㦸沉沙久消蕩。江空波浪無鯨吞，夜靜菰蒲有漁唱。且咏青蓮五字詩，馬槊功名非所尚。

金陵
不到金陵廿六年，白門烟柳故依然。多情丁字簾前水，還向秦淮引客船（自丁卯以秋試至，屈指廿六年矣）。

其二
剪燭風簷夜漏長，少年曾此賭身强。不堪老作歸山客，重過生平舊戰場。

其三
歴歴千年跡未消，興亡局似去來潮。道人綺習刪除盡，不蘸胭脂寫六朝。

金川門懷古
前史曾傳靖難兵，麾戈從此據神京。削藩禍起書生計，負扆圖慚叔父名。一領袈裟宵出竇，九江紈綺曉翻城。興師若不論成敗，高煦宸濠豈異情。

其二
千屯火照雉樓紅，想見當年勢内訌。折矢不臣黃鷂子（昌黎詩：「魯連黃鷂子。」），打鐘竟帝白鳬翁（北齊武成事，見《北史》）。從亡芒屩千山險，駢戮歐刀十族空。養士甫經三十載，何因義烈滿寰中。

守風登燕子磯
歸人澹無事，扁舟任容與。天予遊山縁，到處被風阻。今朝燕子磯，策杖躡孤嶼。曲徑依山轉，白雲無定所。蒼然古木深，隔林有人語。一亭圓如笠，絶頂俯江渚。霞邊夕陽明，千里見平楚。天風浩浩來，波浪大如許。千檣傍岸泊，爭歎滯行旅。中有忘機人，澹然對鷗侣。

題永濟寺
一院紅梅正試春，來尋野衲話禪眞。屋隨巖轉如螺旋，僧閲年多解鳥伸。題壁空留當國老（寺有熊、張、陳、鄂、尹五相公碑版），名山終讓出家人。羡他日對滄江住，閲盡風濤不問津。

舟至黄天蕩北風大作迴泊燕子磯
打鼓朝辭燕子磯，蹴江雪浪撲人衣。黄天蕩裏迴舟處，笑比蘄王戰敗歸。

其二
本是人間一退翁，故宜路鬼戲途窮。若非反走囘頭路，那得輕帆挂順風。

其三
歸擬苔磯把釣竿，長途偏使阻風湍。日擕兒女扁舟住，先當浮家泛宅看。

其四
重向招提一拄籐，囘廊曲磴轉層層。老僧不管人風浪，自向禪堂點佛燈。

江干晚步
長隄曲曲繞平沙，徐步聊當下澤車。枯樹萬鴉棲似葉，荒蘆羣雁宿爲家。寒連殘臘遲春色，晴卜明朝爲暮霞。小憩偶然淸興愜，江邊風浪正無涯。

曉過儀真
九日江干住，今辭燕子磯。浪隨殘雨盡，船趂退潮歸。孤月寒相照，閒雲澹不飛。到家堪計日，猶及試春衣。

其二
經旬歎留滯，喜見片帆開。天塹終難限，風輪也有迴。波痕皴細縠，曉色淨纖埃。隱隱金山寺，遥迎鷁首來。

送馬沅亭歸里兼寄邵耐亭
萬里相隨久，歸仍共一艖。詩多成筍束，人瘦似梅花。客窘慚爲主，途長喜到家。憑君先寄語，一問邵平瓜。

𥱼灣曉發
邪許喧開櫂，冥濛一望中。江雲殘夜黑，海日五更紅。巢鶻驚棲戞，潮雞喚舞雄。當年曾擊楫，慚愧漸成翁。

卷二十一　起癸巳三月至甲午一年
歸田即事
柴扉近俯綠楊灣，囘首風塵此倦還。老境逼來將白髮，宦途盡處是青山。署門客散無投刺，退院僧高自掩關。只有夢魂難恝處，君恩猶未削朝班。

其二
先遣奴星報里門，高堂連日笑言温。預催㸑婢忙中饋，尚恐歸人又北轅。開甕正逢家釀熟，看囊猶有俸錢存。從今著就閒居賦，長採陔蘭奉簋飱。

其三
豚柵雞棲一畝宫，呼來兒女脱青紅。憐他未慣蓬茅宅，笑我原來田舍翁。麈尾可揮非祖物，菜根須咬趂童蒙。短檠燈火長鑱柄，閒與諸雛話舊風。

其四
少日曾貪面百城，而今萬卷送浮生。一身去職如花落，兩眼觀書尚月明。鴻爪春泥思往跡，馬蹄秋水得閒情。天留老筆非無用，要與熙朝寫太平。

其五
新葺茅廬在水南，擬栽修竹翠毿毿。持齋怕入遠公社，習靜便同彌勒龕。詩就多兼唐小説，客來與作晉淸談。所慚懶廢無才思，輸與山陰老學庵。

其六
幽棲敢便托鴻㝠，閒裏工夫也不停。官罷已無分鶴俸，村居須講相牛經。荷鋤老圃耘瓜蔓，採藥深山劚茯苓。程課忙來翻一笑，何如案牘舊勞形。

即事
出門廿五年，故鄉如異域。中間偶一歸，曾未突黔墨。今來循里社，觸緒多愴惻。言尋釣遊處，門巷或改易。沿溪成圍樹，是我所手植。舊時同軰人，見面了不識。别後所生者，翻可以意測。昔見某少時，顔狀宛可憶。肖者必其子，十果八九得。笑比丁令威，化鶴遊故國。又如爛柯樵，歸已時世隔。即事一憮然，感此日易昃。觀河性空在，老慨波斯匿。安得辟穀方，長保髩邊黑。

虎邱絶句
山塘春早水微波，日日香風送綺羅。不是遊人看山到，此山最是閲人多。

其二
犄角閶門地必爭，淮張曾此别屯兵。眼前一片鶯花路，蒸土誰知舊築城（淮張時曾築城於虎邱，見王賔所錄《虎邱詩集》）。

其三
捨宅王珣築梵宫，千年變作綺羅叢。笑他佛也風流甚，身在烟花不斷中。

其四
花到寒梅第一流，絶無顔色自淸幽。而今也帶胭脂氣，綠萼紅苞滿虎邱。

其五
欲訪芳祠跡已消，小姑賢曲久寥寥。棠棃花下真娘墓，多少游人把酒澆（元人宋褧有《小姑賢》詩，自註：「虎邱南地名。有姑欲逐其婦，以小姑諫而止，鄰人祀之於此。」）。

其六
信是銷金别有窩，千人石畔酒樓多。四更纔滅紅燈火，曉鳥啼時客又過。

其七
舊曲翻新菊部頭，動人燄段出蘇州。近來新曲仍嫌舊，又把元人曲子謳。

其八
暮烏啼處客歸遲，畵舫前頭月似睂。殘醉倚舷簾半捲，家家水閣上燈時。

其九
綺閣珠簾裹四邊，盡將人巧襯天然。老夫脚底山千萬，不信莊嚴在一卷。

虎邱寺玉蘭樹歌
蒼山變作白頭坐，訝許夜來春雪大。豈知中有逆風香，一樹琪花開萬个。槎枒老榦老不死，幻出蛟虬半空卧。枝多獨樹自成林，不藉旁株蔚相佐。干霄欲鬬星榆高，拔地應嗤澗松挫。千步長廊圍不住，出簷頭勢掀簸。幸渠占天不占地，不然將塞古寺破。是時花光正爛熳，瓊盞銀盤炫奇貨。似入蘂珠宫幾重，豈移羣玉峯一座。素華逈耀滿山朗，落英堪飫萬夫餓。根定千人石盡蟠，芬眞七里塘俱播。有時一朶忽吹下，大過瑶杯兩三箇。翻疑列眞此開筵，玉屑霏成九天唾。十丈蓮漫昌黎誇，千年桃枉方朔賀。噫嘻乎！世間縱有豫章材，多在深崖路坎坷。兹獨生長人海中，萬古能逃斧斤剉。得非身本紫玉魂，常有百靈爲遮邏。閲盡遊人珠翠粧，伴他老衲鐘魚課。我來摩挲特矜寵，捫筆題詩少人和。笑比岳陽老樹精，可識囘仙朗吟過。

天平山謁范文正公祠
森森萬笏石參天，丙舍千秋傍祖阡。遺像何嫌窮塞主，崇祠猶祭義莊田。栢如葛相堂葱鬱，路與蘄王墓接連。不獨子孫來下拜，遊人誰不瓣香燃。

其二
端笏垂紳河岳姿，名賢氣象儼留貽。甲兵胸捍三秦警，韲粥腸思四海飢。植黨浮言當日論，活人素志至今知。多慚我已忘憂樂，敢漫高談濟世期。

韓蘄王墓
麒麟高塚占雲墟，異姓眞王百戰餘。勳業未來先卧虎，英雄老去亦騎驢。葬應秘器蒙分賜，績尚豐碑表特書。宋待功臣原不薄，棲霞何事獨誅鋤（謂岳忠武）。

舘娃宮
湖光山色一憑欄，想見朝朝暮暮歡。此地春常留屧響，有人夜正臥薪寒。唾成珠玉香猶濕，舞破山河髩未殘。恩受吴宮功在越，可憐啼笑兩俱難。

題倬其亾室盛孺人遺照
長齋繡佛禮香臺，不染牟尼示現迴。談笑未終端坐逝，始知慧業自西來（孺人無疾坐逝）。

其二
欲識持門健婦賢，悼亾騎省淚澘然。自言未作鰥魚日，不問虀鹽數十年。

晤杏川老友
少小相隨共論文，歸田重見倍情殷。人添白髪身還健，業在靑箱課益勤。再世傳薪期後輩，幾家宿草感同羣（謂白峯、廷宣）。祗應老友如園竹，一日平安一報聞。

喜莊位乾明經過訪
欵門喜接地行仙，步屧來過不坐船。學問深於五經内，容顔壯似廿年前。酒推大戸杯吞浪，文到成家筆湧泉。曾仰斵輪叨合轍，敢徒體貌禮華顛。

偶得九首
虺蛇啖鼃黽，蜘蛛飽蠓蠛。弱肉强之食，理本天所設。厥初生民時，即茹毛飲血。戕物以養人，固非甚作孽。要之物類中，等差亦有别。雞豚待人養，故可常饌列。生之斯殺之，義足相凖折。其他飛走倫，彼自長自茁。亦何與人事，而必供餔啜。是以王政垂，立制寓撙節。從禽網或開，取魚澤不竭。

其二
才士矜聰明，動稱過古人。古人去渺矣，豈今可等倫。試觀六籍垂，解者何紛綸。一字千萬言，猶未得其眞。當時無註脚，即以詔愚民。家喻而戸曉，毋煩訓諄諄。可知古鈍質，已勝今慧因。如何偶一得，輙誇剏獲新。

其三
徐福既入海，一去不復還。或言歸懼誅，逗遛山島間。豈知乃大猾，祖龍墮其奸。巧挾萬乘勢，挑盡諸嬋娟。三千童男女，齊上蓬萊船。儲酒數萬石，支糧幾十年。得地可自王，身爲虬髯先。否則恣歌舞，温柔鄉老焉。羲之以樂死，勝於古喬佺。舉手謝秦皇，福已眞登仙。

其四
揚城南有江，淮城北有河。中間三百里，相距路不多。胡爲隆冬候，江濤仍盪摩。河則結層冰，上可車馬過。豈此咫尺内，寒燠頓殊科。殆各視其源，如核所發柯。黄河出西北，嚴隂積旋渦。江自西南來，得氣差暄和。派别流自異，一冰一揚波。可以觀物理，本性有不磨。

其五
他人妻有色，詈我我則嗔。及其爲我妻，惟恐不詈人。由來爾我間，人心最不均。在彼操不潔，在此節豈眞。所以韓通死，宋祖稱忠臣。當時殺通者，廢之終其身。淮張有降將，明祖初見親。賞其納土功，迎以鼓樂新。正其負主罪，霜刀白如銀。以此示風厲，猶慮名義淪。何哉不義侯，叛奴得邀恩。侯也而不義，豈可訓萬民。

其六
杜陵厦萬間，白傅裘萬丈。後人讀其詩，肅然起敬仰。謂雖一身窮，不忘天下想。吾觀拾遺老，身世困搶攘。固無藉手處，爲民籌敎養。香山歴官多，所至文酒賞。未聞康濟畧，政績著天壤。區區浚六井，小惠亦未廣。詩人好大言，考行或多爽。士須儲實用，乃爲世所仗。不可無此志，隔瘼視痛癢。不可徒此言，虚名竊標榜。

其七
放翁一代才，落筆見瑰異。從軍陜蜀間，不忘恢復志。如何一着錯，輕作南園記。後村劉潛夫，學殖最淵懿。彈劾史嵩之，鯁直無所避。晚爲賈相出，亦遂滋物議。二公著述材，身擅不朽事。豈藉權貴力，推挽助聲氣。然此事後觀，當時見則未。顯赫在目前，未免艷榮利。不覺一念移，遂爲終身累。始知勢要場，自守良不易。内重外乃輕，此際須道義。

其八
項羽殺義帝，爲漢藉口資。縞素豈本懷，興兵乃有辭。明祖初起事，實奉韓林兒。紀年用龍鳳，載在世德碑。自將救安豐，并効勤王馳。後將自稱帝，亦浮以鴟夷。同此冐不韙，竟少問罪師。豈繄幸不幸，遲早蓋有時。一在敵方樹，適足招義旗。一在敵既殄，惟我所欲爲。所以慕容語，名理最可思。取果於自落，美於摘靑枝。

其九
士生搶攘際，托足貴審詳。僞鄭單雄信，挺槊追秦王。僞漢張定邊，直犯明祖航。彼皆萬人敵，瞋目莫敢當。使其事眞主，戮力鏖疆場。功豈後褒鄂，名應竝徐常。惜哉失所依，草賊同陸梁。吾欽耿伯昭，王郎勢方張。獨堅勒所部，傾心奉南陽。吾愛趙順平，一見識樓桑。瓉紹皆不就，奮身從危亡。各成佐命勳，姓氏日月光。良鳥能擇木，固異雀處堂。所以聖賢指，欲集先迴翔。

庭前雜咏
衰醜形容只自羞，老來宋玉豈風流。鄰家新竹過墻出，似爲窺人露一頭（鄰竹）。

其二
草花低亞樹花高，各自相安氣不驕。偏是陵苕軟無力，附他喬木號凌霄（凌霄花）。

過史翼宸明經故居
少年此地一經横，賔主流連最有情。老再來時惟後輩，舊曾遊處似前生。山邱華屋徒增感，書畵靑門尚繼聲。也比西州門外路，經過不覺淚如傾。

五日郡城觀競渡
蒲酒觴初泛，榴花火欲燃。歲華當夏五，戲事到秋千。珠翠中流舫，笙歌徹夜筵。歸田吾過分，正及屢豐年。

爲錢曙川孝亷題所藏令兄茶山司寇畵卷係臨王麓臺筆麓臺則彷元季四大家者也
國朝繪事擅山水，前有麓臺後茶山。麓臺得元四家法，曾合衆長寫靑孱。茶山彷之作此卷，儤直偶趂西淸閒。枯毫焦墨妙游戲，著色不用淺絳斑。麻皮皴紋礬頭石（《清河書畵舫》論子久畵），一重一掩相迴環。有時健筆力扛鼎，忽然嵐霏雲氣澹入無痕間（雲林題叔明畵：「王侯筆力能扛鼎。」又題仲圭畵：「嵐霏雲氣澹無痕。」）。微茫雅宜山前景，遠人無目水不灣（《雅宜山圖》，倪瓉作，見顧元慶《雲林遺事》）。披圖恍見癡黄迂倪軰，盡入一手超荆關。我聞數子俱自北苑出，又各分畦闢阡陌。同源雖可滙衆流，異曲詎能吹一律。未聞環肥燕瘦態各殊，可合老子韓非傳爲一。何哉此圖信手披横斜，蒼茫滿紙生雲霞。當其運古入化處，難辨某筆爲某家。按之各家復悉備，如奏琴筑箏琵琶。是惟罏鞴早已鎔衆妙，一氣噴薄流精華。釀花成蜜花不見，蜜中滴滴自有諸種花。圖成持贈惠連弟，風雅一堂見深契。印香槃篆壽子由，此事東坡有成例。我亦當年辱素知，論文樽酒開心期。每當意得筌蹄外，超詣不减無聲詩。即今一别淚如雨，其人與畵俱成古。錦贉横展重摩挲，猶覺揮豪勢飛舞。增君夜雨懷對牀，感我晨星憶談麈。題罷還君好什襲，莫共麓臺長卷徒炫名畵譜。

哭璞函之訃
幕府曾推借箸長，驚傳復矢蜀山蒼。纔欣薄宦遷華省（復官後，以積勞恩擢部曹），何意書生死戰場。劍閣更誰文勒石，玉門袛有夢還鄉。可憐前夜相思處，猶擬他年話對牀。

其二
磨盾滇南墨未乾，岷峨西上又千盤。空懸望眼長安近，欲返遺骸蜀道難。灑血隻身衝矢石，招魂萬里塟衣冠。傷心馬革都無分，留與烏鳶啄肉殘。

其三
烏撒城邊惜别晨，隣疆頻喜接音塵。偶翻書札猶前日，忽憶鬚眉已古人。迢遞何年尋宿草，馳驅到死作勞薪。遊魂血汚空山裏，知化猿身化鶴身。

其四
䘏典還聞慰九泉，懸崖撒手好超然。死因殉國名逾烈，詩已成家世共傳。地近耆闍堪證佛，身經兵解或登仙。達觀何限全軀者，等在人間數十年。

消夏絶句
草笠㯶鞵白葛裙，漁樵席上每同羣。勞他里老誇相識，猶自來呼舊使君。

其二
兩板衡門暇日多，虚牕閒製小詩哦。唐音宋調俱無用，自有田家擊壤歌。

其三
蔬筍常慚踏菜羊，村居奉母少嘉嘗。擊鮮忽漫設家宴，釣得鯉魚尺半長。

其四
消磨長日仗丹鉛，常苦巾箱少逸篇。解事童奴傳好語，門前新到賣書船。

其五
飽食眞無所用心，自嚴程課惜分隂。百錢買得芝蔴鑑，閒與兒曹説古今。

其六
曉拖竹杖看田禾，極目平疇似緑莎。爲愛稻香凝立久，草蟲跳上葛衫多。

其七
艓子彎彎去採蓮，柳隂深處恣迴沿。蜻蜓忽集矮篷上，大似倦飛來趂船。

其八
浴罷東臯看月明，夜凉風露寂無聲。豆棚花下流螢滿，自笑歸田尚火城。

萬壽節同在籍官艤舟亭行禮
又把簪裾裹釣翁，鳬趨仍似禁廷中。朝班恰隸三元㑹，祠禄思兼萬壽宮（宋有萬壽宮使，爲致仕者兼官）。駐輦天留威咫尺，懸車人倦路西東。獨慚廿載承恩久，報答惟餘祝華嵩。

接顧北墅書却寄
握别京華十載餘，忽承芳訊到吾廬。閒身俱作歸林鳥，往跡曾爲逐隊魚。素壁雲烟供潑墨（君工繪事），名山風雨䕶藏書。江南江北無多路，何日相過慰索居。

其二
射雉城東别業偏，一編晏坐正超然。門高處士談經座，家有先人負郭田。載酒生徒揚子宅，焚香書畵米家船。從知水繪園荒後，又續名流韻事傳。

聞王協和總戎之訃
裹革原初志，驚聞折將旗。虎飛曾食肉，豹死亦留皮。殺賊髯應磔，臨戎甲不披。可憐分手日，本不問歸期。

郡城好事者於陳司徒忠佑廟旁隙地搆都城隍行廟一區甚壯麗相傳神即于忠肅公也詩以落成
傳芭伐鼓共迎神，武烈祠旁别廟新。喧客莫嫌幾奪主，蓋天功本過前人。

其二
神仙班亦論功多，封秩城隍恐是訛。屈宋衙官殊未稱，韓擒虎已作閻羅。

其三
開府旌旗駐雒嵩，何由此地社欒公。始知正氣無分界，都在忠驅義感中。

其四
兵解何心爼豆馨，崇祠爭酧尾箕靈。笑他金齒歸來客，誰向吴閶祭將星。

其五
曾向夫人借眼光（公被戮後，夫人夢公借眼光，夫人目遂盲，見《堯山堂外紀》），欲追遺像費徬徨。殷勤説與劉鑾塑，憂國年深髩有霜。

其六
河岳英靈耿不消，照人魂魄到深宵。賽神父老爭歡喜，不向西湖乞夢遥。

其七
遥識驂鸞謁玉皇，九閽莫敢索行裝。生平素手朝天慣，不帶蔴菇與線香（「手帕蔴菇共線香，本資民用反爲殃。一雙素手朝天去，免被旁人説短長」，公入覲詩也，見《七修類藁》）。

其八
彌勒同龕跡比清，勞他割地起軒楹。無人爲捨王珣宅，却累司徒作郈成。

買得魚塘三十畝在陽湖之旁將營草堂爲終老計詩以張之
措大誇豪舉，傾囊買碧流。地堪營蠏舍，吾欲老菟裘。補屋牽蘿密，爲樊折柳柔。漣漪三十畝，氣已壓滄洲。

同徐秋園劉敬輿諸人再遊艤舟亭
坐隱渾忘節物移，秋光又到木樨時。閒隨謝客登山屐，來訪蘇公洗硯池（東坡洗硯池，舊在顧塘橋，近年移此）。不佛不仙人漸老，無花無酒我何之。此間頗有林泉勝，買醉何辭倒接䍦。

其二
楚楚林亭倚水灣，近游頻此叩禪關。坐來丈室思初地，踏盡千峯愛假山。人喜阮生靑眼對，天教江令黑頭還。茶瓜不覺流連久，夕照斜烘槲葉斑。

題陳某籠鵞小照
柳隂池館午風清，養得泉禽翫物情。笑我麻茶雙眼暗，誤疑陽羡一書生。

其二
知君雅愛臨池學，舒雁擕來舞藥欄。莫羡籠鵞作佳話，琅琊自有鴨頭丸（王大令有《鴨頭丸帖》）。

冬夜不寐偶作
村鼓聲中夜獨醒，短檠殘穗尚靑熒。閒參白足禪三昧，靜養丹田火一星。梅蘂香初浮紙帳，菊花寒未凍銅瓶。此時淸味誰窺得，剩有寥天月滿庭。

漁塘即事
腐儒昧生計，貧薄天所與。囊餘幾文錢，便思作豪舉。百千買廢壤，蒼然在平楚。曲池五百弓，周圍作疆圉。中有廿畝地，幽僻似蘭渚。於焉結茅屋，綠隂就老楮。種竹竹能笑，蒔花花欲語。便作佚老堂，此福天已許。

其二
古來園林勝，更僕難具陳。長安杜韋曲，洛陽瀍澗濵。千重嶺迴複，百頃波洄淪。語鳥隴右物，名花日南春。締搆窮土木，亭榭相爭新。我今手掌地，編籬挿棘薪。三枝兩枝花，一寸二寸鱗。以之號别墅，毋乃笑殺人。庸知達者觀，涔澥理則均。維摩方丈室，大五百由旬。

其三
平泉醒酒石，旋落監軍手。午橋綠野堂，後爲張相有。堪笑甌北生，辛勤種花柳。似立不拔基，欲以傳永久。將毋愚公愚，貽笑河曲叟。勸君且勿笑，意固各有取。藉此塵外縁，庻以消白首。達人遊秉燭，智士歌擊缶。行樂貴目前，亦遑恤其後。君看百年内，何物能世守。

其四
羡魚始濬池，思筍方種竹。用力良已勞，毋乃慚拙速。然而未失計，吾髩尚不秃。及此勤所儲，日至會皆熟。君看三年後，樂事紛滿目。梢雲竹森森，跳波魚育育。匪特快遊覽，兼以供口腹。種漆憶樊侯，閒翻漢書讀。

其五
昔官西南陲，到處衆山繞。蔽遮碍曠望，恨不盡剷了。今歸江南村，又苦乏烟島。欲營十丈岡，計費百金造。迴思黔粵境，巖岫知多少。倘割一角來，已足雄江表。安得煩神鞭，驅石落吾沼。一笑姑妄言，人情例顚倒。有山嫌山多，無山覺山好。何如即眼前，俯仰豁懷抱。古樹隂蕭森，曲池波浩淼。奚必占邱壑，方可以娱老。

其六
成都葛武侯，曾植八百桑。畏吾亷孟子，亦築萬柳堂。我生二公後，何一可較長。乃於老圃中，也復羅靑蒼。種桑四百株，栽柳三千樁。物是人則非，毋乃不自量。伊余豈慕古，妄冀附末光。維桑可禦寒，維柳可納凉。暑坐緑隂下，踠地垂絲韁。及冬已挾纊，不愁凍欲僵。寒燠各有資，此亦經濟方。濟物則已矣，聊保身其康。

其七
春從何處來，頃刻動土脈。勾者忽已萌，甲者忽已拆。一夜一改觀，昨寸今則尺。生機怒長處，速於馬馳驛。或葉而尖圓，或花而紅白。雕鏤誰施功，渲染誰著色。乃知化工妙，一氣所旁魄。却憶數十年，枉爲塵事役。日在天地内，不識造化迹。今始得靜觀，一一矜創獲。人老俗縁謝，心閒物理格。茅齋小牕明，晏坐將讀易。

漫興
一歸荏苒兩經春，彌識田園氣味眞。詩酒漸爲終老計，江湖高卧太平人。編籬棘䕶貓頭筍，抱甕泉澆雉尾蓴。也有閒中晨夕課，此身原是一勞薪。

其二
村居酬應少鳴珂，長日閒門雀可羅。座有漁樵爭席地，家傳孝弟力田科。老來甘作冬烘客，醒後何煩春夢婆。猶有壯心無處耗，付他萬卷去消磨。

書齋即事
醉鄉佳境更誰如，自笑頭銜得美除。纔去一官無職守，又充麴部老尚書（酒）。

其二
老去通宵少睡時，每憑書帙引眠遲。笑添侍寢千黄妳，不數韓家來夢兒（書）。

送倬其之官萬安
十年通籍未專城，今日纔看綰綬行。書卷味深知政美，江山景好稱官淸。三千牘尚懸才望，十八灘初記宦程（十八灘即在萬安境）。㑹見下車儒術展，獨將經濟重科名。

其二
黑頭兄弟兩華顛，我已收韁爾著鞭。老漸關心兒女計，貧難撒手簿書縁。路長惟祝能强飯，官好無如不愛錢。勉効循良書上考，歸來同泛釣魚船。

過故友村居
一櫂重來訪故交，依稀何處認門敲。村貧賣樹茅簷露，不見墻西老鸛巢。

戲爲叠字體寄邵耐亭
憶昔與君初結交，儤直薇垣情最密。地豈頭㕔隔二㕔，班非隻日間雙日。每尋伯雅季雅酣，共訪大酉小酉逸。今雨不來舊雨來，朝霞不出暮霞出。西晉東晉辨書法，初唐晚唐究詩律。消寒欲過燕九九，催花擬喚殷七七。人笑負蟨趨卭卭，我比連珠綴瑟瑟。無端居者送行者，君也掉頭歸著述。北戸之北南斗南，我獨揮鞭馭頻叱。柳柳州所謫居地，文文山昔戰敗馹。山號鴉飛飛不到，峯名鬼哭哭無歇。龍苗狗苗狀可嗤，烏蠻白蠻語難詰。騎驢甚或覓驢忙，得馬又疑失馬吉。木偶漂逢土偶嘲，越人瘠豈秦人恤。此時君正北牕卧，名花滿庭書滿室。在家人作出家僧，一頃田栽半頃秫。右挂右丞畵一幅，左列左司詩數帙。句尋無味味更佳，書以不解解而悉。逃禪非想入非非，談藝乙端抽乙乙。亦玄亦史亦風騷，不履不衫不巾櫛。笑我山上又山多，長在夢中把夢説。如今我也返江村，與君相近肯相失。擬泛長亭短亭舟，來從上山下山屐。某邱某水同釣遊，誰主誰賔旅肴核。本無翻手覆手嫌，何須白眼靑眼别。公是公非訂弟兄，徐行疾行擕子姪。興酣百罰酒百杯，賦就一字縑一匹。留與江鄉作佳話，二老風流㑹眞率。

行園
卅畝池中廿畝田，雅宜安放一華顛。英雄晚節惟鋤菜，道學閒情亦愛蓮。談藝不妨門外漢，尋芳或此地行仙。得消清福談何易，慚愧天公厚我偏。

幽尋
幽尋不知疲，意行度遥陌。昔游所未經，數折地愈僻。忽至野水岸，路斷行跡絶。欲問空無人，一鷺草邊白。

晨起
爲貪清氣吸，曉坐柳隂中。草露濃於雨，池波澹不風。豆肥牛踏碧（豆名），稻熟雁來紅（稻名）。此福誰消得，知應屬退翁。

哭座主觀總憲補亭先生
台星驚看落高旻，十載蓬瀛領袖人。烏府風清稀諫草，靑宮課靜有傳薪（公爲皇子師）。班聯身退初扶杖，壇坫文高老斵輪。曾忝後堂絲竹列，能無哭寢淚沾巾。

其二
名卿雅度更誰如，寵辱頻經綽有餘。三已官仍無愠色，一分屋另有幽居（公舍旁搆小園）。烏絲寫帖臨前軰，釦砌栽花課小胥。此段風流入靑史，也應不减宋尚書。

其三
總持風雅量兼收，河海山來納衆流。道廣幾爲陳寔累，名高爭御李膺游。情於説士甘如肉，身爲推賢讓出頭。此後孤寒更誰恃，秋風多少客無裘。

茅舍爲大雨所漏
結廬貪賤蓋茅稀，驟雨都從罅處飛。倉猝一層添不及，屋中翻着綠簔衣。

種筍
種樹苦難長，變計思種竹。移來三丈高，頃刻滿庭緑。豈知枝葉繁，被摇風肅肅。陳根與新土，齟齬氣不睦。數日報平安，一旦憂老秃。扣囊得奇智，莫如種筍速。寸萌自孤抽，不受狂颷觸。及夫枝葉茂，根已生意足。果然兩月餘，清隂罩書屋。一任吹多少，楊妃故有肉。揠苗力空助，嫁杏呪可祝。自笑一得愚，居然參化育。

柬黃月山文學
里社交知半在亡，巋然獨見魯靈光。詩文確有先民法，游射能言大父行。老眼燈昏猶作字，飢腸廚冷欲休糧。晨星吾敢輕前軰，莫惜頻煩過草堂。

莊似撰枉過草堂有詩投贈依韻奉答三首
可是山隂訪戴舟，足音驚破草堂幽。客來凉露蒹葭水，家住寒烟橘柚秋。别緒忍辭連夕話，聯吟已屬隔年游（去春同作姑蘇之游）。却將出處頻商確，又向尊前動暮愁（君秋試報罷，將就丞尉職）。

其二
浪跡眞如未泊舟，那能高卧北窻幽。嫁衣待字知何日，團扇承恩及未秋。空負翺翔千仞志，漸收汗漫九垓游。衙官屈宋終非據，君或空言我已愁。

其三
道人心久似虚舟，貪住江村景物幽。退鷁力難摶萬里，雕蟲技敢望千秋。前身漫比王摩詰，晚節惟思馬少游。安得辦裝錢百萬，招君偕隱慰離愁。

彭芸楣閣學留飲澄江使院即席奉呈
握别京華近十年，音塵南北兩迢然。故人曵履星辰上，老友摳衣棨㦸前。詩社舊慚非敵手（曩在都，與公爲詩社），朝班敢更想隨肩。感公意氣還如昨，爲我差排軟脚筵。

其二
特達知深秩屢加，崇資敭歴總清華。禁中詩句稱才子，江左文章奉大家。刊出曹碑絲有色，織成唐帖錦如霞（時以所撰《曹竹虚南昌試院增學舍碑》及進呈《萬福集成讃》見贈，讃則取右軍《聖教序》中字集成者也）。天生黼黻鴻猷手，共仰榮光炳斗車。

其三
使院重來揖講堂，依然古桂鬱蒼蒼。少曾選佛初禪地，老覺驚心舊戰場（余於乙丑試此補諸生，至今幾三十年矣）。退筆無花開藝苑，緯蕭有屋傍漁莊。䕫龍事業諸公在，剩許江湖放我狂。

寒夜有懷
聯牀樽酒記論文，存殁關心感夜分。風雨雞聲餘斷夢，江湖鴈影惜離羣。故人名已歸靑史，退士踪多住白雲。俯仰此身何所托，一燈寒照二毛紛。

卷二十二　起乙未正月盡一年
乙未新春試筆
江天高卧太平時，又見東風試柳絲。病酒漸稀無事飲，惜花還作有情癡。交游久絶公卿信，講貫重爲子弟師。早有奚僮來報喜，魚塘新漲碧漣漪。

欲往鄧尉看梅向郡城結伴莫有應者適有賣花船到遂以遊資買梅十餘本歸而自賞焉
擬邀伴侣探梅花，百里爭嫌道路賖。幽事故應同調少，誰甘作此冷生涯。

其二
風味空山縱寂寥，何妨澹泊一相遭。并無人訪南枝去，驕得梅花分外高。

其三
幽尋無伴欲迴舟，忽買寒香載兩頭。梅蕾滿船趺坐處，人言此老太風流。

其四
省却遊資買樹栽，栽成又得每年開。此情應被梅花笑，酸在東君不在梅。

其五
鴉嘴金鋤手自操，頻翻新土䕶根牢。笑同白木長鑱柄，雪劚黄精一様勞。

其六
揀取横斜種水旁，愛他疎影映迴塘。莊嚴那有紅羅幛，付與明流爲洗妝。

其七
分種南枝與北枝，向陽開早背陰遲。居然妙奪化工手，暗展看花半月期。

其八
曉謁高堂趂露華，一枝爲挿膽瓶斜。寒家奉母無佳物，便當南陔潔白花。

采石太白樓和韻
沉香亭下脱鞾行，此地曾傳泛月明。白浪一江銷醉骨，靑山萬古屹詩名。錦袍當日人爭看，金粟何年世再生。百尺高樓俯空濶，爲君長寫氣崢嶸。

同秋園步郊外
滿野靑蕪軟似茵，芒鞋竹杖兩閒身。天因久雨開新霽，我與繁花共好春。半郭半村行樂地，一觴一咏太平人。古來空説田園味，不到田園味豈眞。

其二
出郭尋春記昔年，重來陳迹故依然。本無紗䕶題名壁，聊復囊傾買酒錢。爲樂每防兒軰覺，稱詩難必後人傳。及時不負風光好，此意尋思也可憐。

曉仙謡
街鼓三更人語歇，露華無聲冷透骨。野狐變人形未全，頭戴髑髏學拜月。煉成七七四十九，脱落皮毛好姿首。黠犬縱識他元身，也畏神通不開口。金闕寥陽彩雲碧，公然混入群仙籍。群仙亦復愧不如，紫府清班推首席。身傍璇霄得地高，謦欬一聲飛霹靂。雙爐前引兩靑童，五百鐵額避下風。旁人莫笑出非類，此亦曾經用苦功。

樗散
樗散寧高隱士名，幽居心跡喜雙清。靜依花氣香邊坐，閒向林陰綠處行。雀雜雞羣工竊食，鴉騎牛背似催耕。眼前何物非新景，不是幽人寫不成。

偶入郡城湯蓉溪徐肇璜談恬深家緘齋招同徐秋園爲看花之㑹排日轟飲漫紀以詩
經年足不入城市，今日偶乘天氣嘉。黄昏發舟擁衾卧，夢囘城鼓已五撾。城中親知喜我至，更番治具邀看花。談家芍藥吐爛熳，徐家薔薇開横斜。湯家杜鵑亦佳品，况有曲部箏琵琶。阿咸雖無花事賞，鯉庭麗藻紛天葩（映川姪孫出示近作）。排日開筵鬬盤格，鰣魚正到江頭槎。老饕饞口欣大嚼，轟醉十日忘還家。自笑生平負奇氣，曾以脱粟礪齒牙。如何忽作餔啜計，徵逐酒食爲生涯。始知壯志已消落，前途無復願望賖。林間總是閒歲月，作達且趁髩未華。

後東坡洗硯池歌
東坡洗硯石池舊在吾鄉顧塘橋蔣氏宅，余少時甞作歌。今自黔歸，則池已移出城東之萬壽亭下，映以花石竹木，爲遊覽勝地。蓋因翠華南幸，鄉之人欲借公名蹟邀睿賞。上特賜「玉局風流」扁額并古詩一章，從此坡仙手澤益流傳不朽矣。乃再作歌，以誌盛事。
昔年我咏洗硯池，池在吾常郡城中。廿載歸來訪遺蹟，池已移出東門東。洗刷蝸涎剔蘚蝕，托地幸得依離宮。修篁千个俯寒碧，怪石萬竅映嵌空。遂邀宸鑒爲題䕶，如玉帶鎭山門雄。遊人汗手不敢濯，榮光燭天氣吐虹。韋丹碑留誌遺德，魏徵笏在欽高風。一泓清抵阿耨水，屋烏愛此眉山翁。生前磨蝎動得謗，人忌子瞻作宰相。豈知身後遭遇奇，不數金蓮撤御帳。政和方禁公詩文，奎星奏事語忽聞。不惟弛禁且購玩，片紙價值雙烏銀。餘韻流傳到南渡，孝廟臨軒尤慨慕。贈以太師官其孫，御製佳文拂縑素。即今更閲七百年，異代又結聖主縁。翠華到此重手澤，奎章高咏懷名賢。頓覺盆池五斗水，再湧蘇海萬斛泉。林霏似涵墨氣潤，園卉爭助筆花妍。乃知文章節義有眞賞，其人不朽器亦傳。

歸舟口號
閉戸無端發興賖，不成作客暫離家。但乘舟處常擕酒，偶入城來爲看花。傳食笑同門托鉢，題詩多愧壁籠紗。歸途忽覺沿堤柳，别後濃隂一倍加。

其二
人情淳見古風還，投轄留賔意不慳。敢逐少年猶跋扈，共欣老子作癡頑。疎簾對奕多今雨，名酒看花在故山。從此又須推領袖，林間來長散仙班。

和友人落花詩
綺窻一枕小游仙，腸斷穠華過去縁。薄命生招風雨妬，多情枉受蝶蜂憐。更無一語歸何處，再欲相逢動隔年。綠已成隂芳早歇，髩絲愁絶杜樊川。

其二
開太艱難落太輕，一番來去不分明。經年空累僮澆甕，昨夜纔邀客治觥。柳線難將離跡綰，緰錢似爲辦裝成。最憐解脱塵縁後，尚作拖泥帶水行。

其三
羯鼓催開日未西，黄陵廟已鷓鴣啼。尚餘舊蒂成雞肋，剩有殘香襯馬蹄。逐客天涯憐白也，美人帳下泣虞兮。縱教數瓣流還見，欲問桃源路總迷。

其四
樹頭樹尾尚尋春，一瞥難追小刼塵。昨日原愁十分艶，明年可是再來身。因風似作遊魂返，帶露如含别淚顰。曾記早時歌緩緩，有人陌上度雕輪。

其五
芳園蕭索似經秋，滿地殘紅爛不收。過客也驚停屐齒，小鬟猶誤覓枝頭。描來粉絹空神似，解到金鈴也淚流。數片不知何處去，又因籓溷替他愁。

其六
爭妍解語悵難分，目斷長天日暮雲。啼到子規剛别我，夢爲胡蝶也尋君。玄都桃憶前囘看，玉笛梅傷五月聞。爲有去時痕迹在，呼童且莫掃苔紋。

其七
爲誰開謝本無端，莫怪封姨故作難。色即是空原佛説，少無不老想仙丹。客猶廻憶風前笑，我亦將同霧裏看。分付園丁補籬落，另栽修竹報平安。

村居
家食猶餘饘粥資，春風杖履太平期。身經貧賤粗知足，天予清閒遣作詩。兩部蛙聲喧鼓吹，一爐蠏眼試槍檱。村居也有官場様，説與妻孥轉被嗤。

偶成
午牕一枕夢囘時，藥酒微醺一兩巵。閒向綠隂凝立處，人言此老要吟詩。

其二
烟霧深林呌子規，輕隂幾點雨如絲。笑他牧子騎牛背，身在畵中不自知。

感事
卭崍關西賊負固，征討連年闢山路。春來聽説將凱旋，何以至今遲露布。野老心殷望捷旗，咄咄空庭夜獨步。憶昔滇徼從征蠻，寳刀帶血紅斑斑。高黎貢山一萬丈，短衣匹馬夜往還。如今謝病伏田里，暗生髀肉成堅頑。挑燈雄心忽飛動，廿年身受君恩重。邊疆有事早抽身，國家要此人何用。亟賣黄牛買長劍，去斫賊頭大如甕。

漫興
俯仰曾無俗累牽，始知身是一頑仙。村如老杜東西瀼，書有蒙莊内外篇。門任婦持便我懶，詩無人解向兒傳。三杯醺後渾何事，閒逐隣翁掠社錢。

其二
寂寥何礙子雲居，羅雀門庭自掃除。閒拄瘦笻行挂酒，斜安側几卧看書。倦還閉目瞳神靜，食不撐腸氣母虚。漸覺養生方有驗，并休辛苦注蟲魚。

其三
淳朴鄉風少禮文，瓦盆春酒有餘芬。雞豚聲亂籬仍别，榆柳陰連界不分。看戲人歸談古事，負暄叟坐述前聞。眼前便是華胥境，何處還堪着俗氛。

其四
一甲科名四品官，朝廷已不負儒冠。如何列鼎支千石，翻愛披蓑釣一竿。吏術疎來臨事拙，俸錢多處報恩難。祗應不素餐心事，或附風人咏伐檀。

其五
歴宦俄經二十秋，文章事業兩悠悠。我慚没世無靑史，人羡歸田未白頭。安樂窩消閒富貴，率真會占老風流。如何平昔飛揚氣，今日甘爲馬少游。

其六
塵心瞥起一漚如，繡佛燈前自懴除。詩不與人爭險韻，字常倚老作行書。蟲賡永叔秋聲冷，蝶去莊生曉夢蘧。囘數生平勞碌處，楞嚴讀罷但軒渠。

放言九首
人生百年中，最畏莫如死。劉聰酒色徒，豈悟解脱理。聞作遮須王，含笑入地底。戴逵托隱淪，吴中號高士。一朝少微殞，求死且不已。由來心所貪，軀命亦脱屣。惜哉用心悮，徒從名利起。古有志節人，鼎鑊如飴旨。彼其奮不顧，亦有甚貪耳。所貪在道義，千古立人紀。孝則割股刀，忠則罵賊齒。

其二
維人與萬物，同生天地内。弱肉强之食，不知始何代。魚鼈入水求，雉兎入山採。戕彼百族命，供我一尺喙。佛氏嚴戒殺，此心固難昧。乃自洪荒來，相沿竟不廢。五雞二母彘，王政所特載。祭典用牲牢，刳及肝腎肺。膾細孔不厭，庖遠孟善對。將無物養人，本天意所在。於物何太忍，於人何過愛。此理不可問，思之動深嘅。雖慚犧用麵，聊减羊踏菜。庻幾節嗜慾，畧少我心痗。

其三
聞有兠率天，皆願生佛土。當年舍衛城，乞食傍門戸。伊蒲饌罕飽，壞色衣不補。此亦何足羡，而欲與儔伍。聞有蓬萊山，皆願謁仙府。既絶烟火食，又少眷屬聚。飢來餐白石，閒極消碁譜。此又何足慕，而欲希冲舉。人得生中華，又免瘖聾瞽。兼値承平世，弗罹兵革苦。托業况爲儒，因之識今古。撫已良過幸，其樂不可數。奈何生妄念，先自障靈宇。且迴東海舟，莫視西方鼓。

其四
吴僧得方竹，圓之作珍玩。蠢俗殺風景，毋怪衛公歎。何哉王介甫，好醜亦不判。方啜龍團茶，淬以消風散。世間可惜事，僂指豈勝按。美女嫁醜夫，名花對癡漢。佳文覆醬瓿，良琴入烟爨。抵鵲用玉璞，射鳥用金彈。

其五
右軍愛籠鵞，崔相喜鬬牛。梅以林逋高，蘭以屈子幽。興㑹偶然值，不覺神與游。其人本不朽，其事遂千秋。如何好名者，徒欲托物留。栽成數竿竹，自比王子猷。種就幾叢菊，又謂淵明儔。品茶希陸羽，泛舟托日休。韻事遞相續，高人遍九州。效顰良可笑，拾唾亦足羞。卒之誰振拔，同歸貉一邱。人生可傳處，豈在假風流。

其六
惠迪從逆凶，此以常理訓。若在塵刼時，未可一概論。試思一代興，殺人若屠釁。翻藉誅戮慘，肇啓昇平運。揆以陰隲理，顚倒安可問。由來天地間，惟氣所摧振。當氣有衰旺，何論理逆順。李堂偃月深，秦閣格天峻。悉保禄位終，世謂報施紊。豈知得氣厚，天亦難下刃。吾言偶到此，毋乃近乎忿。君子守其常，終當安素分。

其七
生人與死鬼，同此世界内。人以夜爲暗，鬼以晝爲晦。各自路一條，並行不相礙。奈何世人愚，心自生魑魅。目所不見處，輒疑有鬼在。人不識鬼狀，鬼豈睹人態。有客來詰余，斯言毋乃憒。人若不畏鬼，益將肆狂悖。吾意豈不然，正爲此等軰。明明白白中，頭上有天戴。戴天不畏天，但畏鬼加害。此意則已疎，舍明求諸昧。人自有人道，俯仰見覆載。

其八
讀書易爲功，莫如西漢年。適當秦火後，世上少簡編。讀之既易盡，盡之復易傳。無論治經家，白首一經專。當時號博洽，相如太史遷。究其腹中書，能有幾許篇。迄今二千載，著述日紛然。賾如恒河沙，浩如大海烟。目縱十行下，誰能攬其全。一笑聊自慰，今猶日中天。我後千百世，卷帙將益塡。儒生欲津逮，愈愁茫無邊。迴視我今日，又覺厚幸焉。

其九
偶遇佳山水，謂如畫圖裏。及觀好畫圖，謂如眞山水。都將眼前景，落想在形似。乃知人心幻，當境總不美。彼山覺此高，到此又慕彼。過去轉餘戀，未來輙預儗。可惜百年中，但爲兩境使。何曾有一日，踹實安素履。我讀凈名經，凈土即心是。空中樓閣虚，夢裏婚宦詭。與其尻爲輪，毋寧艮其趾。

自歎
豪宕猶存少日心，不知老態已相侵。觀書眼漸訛三豕，導氣身將學五禽。缸養文魚圓似卵，盆栽小竹瘦於針。當時笑是衰遲事，誰識親從此境尋。

池荷盛開而天旱殊甚感歎作詩
去春始濬池，種藕四五節。及秋始放花，花少未忍折。今年夏苦旱，弗暇覓清悦。經旬不出門，坐怕赤日烈。園丁忽來報，滿池炫紅纈。驚喜出意外，速命一壺挈。上奉白頭親，提擕到子姪。爰循曲池步，亭亭果成列。或吐萼已滿，或含苞未裂。高或衆花上，特出自雄傑。低或葉底藏，半面時漏泄。居然千紅妝，艷我眼光熱。僮奴强解事，潛向溪毛擷。擔頭解懸雞，岸隙搜巨鼈。雖無絲竹賞，庻以快餔醊。卻望四野中，農夫汗流血。翻車如渴蛇，欲吸長河竭。已看浜港斷，陽湖亦涸轍。對此心如焚，當食還復噎。得非書生命，樂事必䧟缺。何當沛甘霖，一救倒懸切。餘瀝到我池，濯花愈娟潔。

苦旱
黃梅天，常年大雨水没田。記得兒時赤脚走，漁船直泊柴門前。胡爲自我歸田後，三年已遭旱兩年。人言此老是旱魃，帶得灾沴來相煎。定知在官少惠澤，詎有甘澍隨車濺。先生聞之不敢怒，但憂地坼龜兆堅。村農踏車遠戽水，修蛇蜕骨斷復連。層層築壩似梯級，欲捲水從梯上天。可憐長河亦成綫，早晚枯盡蝸牛涎。綠秧如針挿不得，安望顆粒登場圓。少時雖貧食指少，升斗便可數命延。如今家累且十倍，謀生更比貧時艱。豈天嗔我去官早，將飢來驅使著鞭。中夜撫膺起歎息，繁星磊落方高懸。

五月廿八日河水將竭忽得大雨歡聲遍野而作是詩
正値黃梅後，河枯待澤忙。人如操券責，天果應期償。簷溜粗於柱，蛙聲沸似湯。翻嫌諸父老，連日太倉皇。

其二
信有知時雨，融泥透幾重。天心眞可見，歲事不終凶。已聽驅秧馬，無煩乞土龍。莫猶存見少，尚覺濕雲濃。

六月二日之夜復得小雨而隂雲四布其勢似猶未止口占待之
一雨羣情散鬱陶，尙愁河淺不容刀。人如賣菜每求益，天肯發棠寧憚勞。三百禾囷殷望歳，十千耕耦待分曹。癡翁却被山妻笑，一夕看雲起幾遭。

漁塘閒眺
一帶垂楊映綠蕪，平池拍拍浴羣鳬。地分北苑雲烟畵，身入東坡笠屐圖。叩戸不辭人問字，開尊偶約客投壺。此生已在羲皇上，豈屑高陽號酒徒。

送内弟劉可型赴沛縣教諭任
未赴公車召（今春未上禮闈），俄聞列選單。人原多道氣，仕恰稱儒官。尚可燃藜杖，寧嗤上竹竿。一氊兼宦學，定勿厭清寒。

其二
五十未爲晚，看君髩始華。官閒堪課子，路近便擕家。問字酬玄草，傳經隔絳紗。諸生欣鼓篋，學海得津涯。

其三
此邦多古蹟，千載仰歌風。王霸英靈遠，山河表裏雄。詩收芒碭氣，文湧吕梁洪。毋令彭城上，黄樓賦獨工。

與虞萬峯莊茂良小飲荷池上
池荷花正開，高下百餘朶。娟娟若獻媚，引我清興頗。爰偕素心人，盤格擕碎瑣。小酌修篁下，脱畧半袒裸。天亦助微隂，不放日如火。杯新吸碧筩，酒滿傾白墮。所嫌飲量窄，大戸尚推我。一笑語荷花，托根惜未妥。倘生豪家園，吐艶列繁夥。刷藕催行㕑，採蓮蕩畵舸。粉黛妓成圍，履舄賔炙輠。亦足壯景色，爲汝增婀娜。今來依措大，毋乃遭遇左。茗荈故紙包，餖飣秃袖裹。窮奢惟烹魚，大嚼但設果。西施受唐突，辱殺紅顔媠。有客代解嘲，未足歎轗軻。幽蘭空谷宜，叢桂小山可。羊羔酒賞雪，終遜吟詩坐。花聞如解語，冉冉身欲嚲。

池荷之飲約月山翁失期不至後二日枉過有詩見投依韻奉答
紅蕖百本綠池攢，曾擬高人盡日歡。失約酒應依例罰，耐交花未背盟殘。詩家飲或爲筩吸，佛法香宜用鼻觀。卻愧主人寒儉甚，畧無絲竹暢吹彈。

戲咏庭前花草
寒士栽花各責成，菊堪釀酒桂調餳。芭蕉如掌閒無事，派管庭前報雨聲（芭蕉）。

其二
野卉名分菊部頭，深藍淺紫亦清幽。桂前荷後無花看，賴汝彌縫一段秋（藍菊）。

爲人作墓誌後戲題
屏跡渾如避債臺，尚嫌酬應拒還來。碑無裴相酬縑數，畵豈文同要韈材。老去恥供諛墓作，賤時多愧嫁衣裁。祗應結習躭文字，官罷仍爲老秀才。

夜坐
小庭坐到月痕斜，顧影心驚赴壑蛇。故舊漸如頻剥筍，兒童還似未開花。陳編引我求傳世，華髪羞人説杖家。挑盡寒燈翻一笑，幾人能滿志無涯。

題莊奕九壯遊圖
綺裘跨馬氣無前，萬叠雲山快著鞭。不比寒酸灞橋客，西風驢背聳吟肩。

其二
據鞍顧盻自風流，肯作鄉閭欵段遊。西笑出門君莫訝，書生何必不封侯。

其三
陸截熊羆水斫鼉，隨行那得有摩訶。背嵬馬後僮奴健，意氣居然曵落河。

其四
浮踪我亦遍天隅，老去田園戢影孤。不覺對君傷髀肉，倦遊人看壯遊圖。

蔣蓉龕前軰招同肇璜秋園秀筠緘齋爲消暑之飲即席口占
門開蔣徑爲留賔，砥室香凝絶㸃塵。酣飲恰宜三伏日，清談難得六閒人。地非河朔仍名士，座少山王爲俗賔。問字祗應吾載酒，豈宜翻荷柬招頻。

其二
京國朋簪樂事多，流連文酒每顔酡。豈知故里停雲㑹，還似長安舊雨過。君已人推窮塞主，我如僧食衆檀那。夜㴱踏月懵騰散，此段風流也可歌。

閲映川族孫雲溪樂府題贈二首
兩卷新詞喜見投，清芬細嗅露蘭幽。吾家眞有駒千里，時軰徒喧貉一邱。麗句丁年無敵手，新聲子夜付歌喉。我歸正少聨吟侣，何幸潘張不外求。

其二
清德尚書澤故長（恭毅公），韋經累葉續青箱。百年門第存喬木，一甲科名有瓣香（殿撰裘萼公）。射策文看傾武庫，倚樓句早壓詞場。家聲望汝光蘭錡，吾老惟耽杞菊莊。

閲武陽邑誌是門人董東亭庻常所修者
圖誌纔翻淚欲枯，編摩出我及門徒。修文難返仙遼鶴，續史眞成鬼董狐。例起手先搜逸典，書成身自殿文儒（修誌垂成而殁，同事者以君入《文學傳》中）。獨憐投老楊雄宅，寂寞何人載酒壺。

溪邊
緑陰深處即行窩，雨後花前每數過。官體失於穿不借，詩情幻在入無何。蟲懸絲下空無磴，魚唼花來小有波。自笑眼光漸如豆，好收叢碎作清哦。

蔣秀筠取其叔祖弱六君勸學詩瘠土正須勤力補及時自有好花開之句繪爲學圃圖索題爲書長句於後
謂君勵志在勤讀，寫景惟耽蒔花木。謂君托興在灌園，題幀祖德述累幅。君家百年書澤深，代有文章起相續。門資欲陋十具牛，世業寧藉千頭橘。曹倉鄴架蕭巾箱，藝圃焦瑕設版築。古香一瓣開不謝，墨池研山有餘馥。馬塍栽接法獨工，郭駝種植習自宿。書帶草已入簾靑，科名樹復滿庭綠。君今加意更培䕶，㑹見濃華益紛郁。而我披圖早神往，不須更爲劬學朂。長松隂下一墢腴，親課鬅童藝叢菊。青篛笠豈擕絲竿，白柄鑱非劚黄獨。胸中空洞了無事，露出便便老邊腹。此翁慣走天涯路，此畵乃收林下福。身如退將鋤菜閒，業比故侯種瓜熟。我看此翁與此畵，猶恐神情兩不屬。果肯將身入畵中，便是勞生早知足。白雲渡口君家屋，計日黄花燦盈目。亟須釀酒篘鵞雛，待我來看傾十斛。

編詩
閒居靜無事，編閲生平詩。常苦少作多，老去漸見疵。割愛心不忍，改爲力已疲。其有得意處，時復一哦之。搬薑鼠何味，食蓼蟲偏怡。或誤吞釣餌，或走觸甕醯。贏得妻孥軰，私相笑其癡。歐陽昔作文，喜共師魯披。伸紙一疾讀，其樂不可支。坡云七分讀，劣句生妍姿。我今無此友，將欲索解誰。名山傳其人，斯語亦自欺。人亦未必讀，讀亦吾弗知。不如還自賞，我我相娱嬉。昔我即伯牙，今我即鍾期。本從性情出，仍來養心脾。魂尋舊遊夢，緒引不斷絲。生平辛苦報，消受惟此時。

題畵
翠閣俯江開，晴波遠櫂來。船頭一鶴起，先報主人囘。

秋旱被灾歲收極歉皇仁加賑戸慶更生而人多米貴猶恐不支桑梓誼難坐視敬偕在籍紳士勸分賑䘏得錢二萬六千餘緡約可濟十五萬人將蕆事呈同事諸公
救荒何策活黔婁，桑梓聊爲代匱謀。爲政久曾慚小惠，去官敢尚説先憂。一毛可愛誰甘拔，衆口難防已共咻。人事終輸天事好，所期新麥滿車篝。

其二
慳囊破盡僅壺飱，難滿田家老瓦盆。爲巧婦炊誰有術，慷他人慨我何恩。尚愁餓死填溝壑，敢説隂功到子孫。所喜素心俱似水，此中或可對人言。

送邑侯周中峯病假旋里
撫字循聲一載餘，何堪旅病憶鄉閭。救荒力盡勞誰恤，濟物功成讓不居（君辦捐賑事最力，事將竣，以病去官）。計日故園堪倚杖，有人首路欲攀輿。君知父老歌思切，忍便幽棲戀草廬。

即景
發帑頻聞至再三，歲功雖歉國恩覃。賑多錢可青黄接，俗厚丸無赤白探。幾見宵人驚吠犬，早聞春女喚分蠶。飢羸終免流亾去，始信朝家德澤涵。

卷二十三　起丙申正月至丁酉六月
門人費芸浦舊爲吾郡守余自黔歸君已丁外艱將去僅一握手而别今赴京補官枉道過訪留連信宿詩以贈行
薄俗師生久路塵，感君枉過最情親。桑麻滿郡思賢守，軒騎臨門艶里人。佳茗淡存君子味（時以龍井茶見餉），舊醅粗諒腐儒貧。赴銓倘再來兹土，忍累豬肝餽部民。

其二
出處殊途酒一尊，直廬重感舊巢痕（余與君先後入直軍機）。久衰親髩宜歸里，未報君恩望及門。五袴已聞歌父老，一莊敢便托兒孫。京華故友如相問，歌咏昇平補素飱。

聞心餘銜恤歸里悵然有作却寄
閒居數交游，蔣詡我好友。京華一錄别，君歸我出守。跡同鴻爪散，書但魚腹剖。前年返江村，寂寞歎寡偶。聞君客邗上，竊幸得聚首。君亦遣僕來，開函筆如帚。約我平山堂，一握開笑口。是時宜乘興，屨及窒皇走。無端意因循，謂近在腋肘。早晚舟一葉，可到隋隄柳。因之遂蹉跎，忽忽兩年後。今朝郵書至，知君慘䘮母。煢煢銜恤歸，計日到江右。吁嗟君遂遠，不得更執手。相距兩驛餘，相思十年久。良會竟坐失，此事實吾咎。回憶作吏時，奔馳氣何赳。動足有萬里，槖裹宿春糗。庸知歸田來，懶過雞窠叟。遂令一面慳，論交亦太苟。君踪况無定，詎便卧林藪。剡溪訪恐虚，飯顆逢安有。此身未死日，得復相見否。凄凉聽雨牀，蕭索論文酒。因風寄遥訊，迴遍寸腸九。

枕上
枕上得詩愁徤忘，披衣起寫殘燈光。山妻竊笑老何苦，兒軰讀書無此忙。

偶書
文人致青雲，初以文爲媒。才名日暴著，積漸登三台。及夫官既崇，又須談幹濟。幹濟乃空談，何能立一事。其文亦遂隳，久作敝屣棄。一朝夜漏盡，論定始可憐。欲入文苑内，既無文可傳。編之列傳中，敷演不成篇。所以明眼人，見幾斷於内。不能立勳業，及早奉身退。書有一卷傳，亦抵公卿貴。

其二
男兒生墮地，例須一篇傳。吾幸生太平，毋煩節烈見。庻幾致卿相，調元贊鈞衡。廣厦庇寒士，霖雨活蒼生。一官忽出守，親身試繁劇。從軍無奇功，作吏無奇績。始知天下事，不能任其責。知難而亟退，歸將文字補。白首托一編，此意亦良苦。

其三
封侯想茅土，作相覬劒履。貪夫貪富貴，務進不知止。乃其性所快，兼爲才所使。使皆爲達人，看破夢泡理。公卿與將相，亦且味如水。乃知古達人，實則庸人耳。不能取世縁，聊復了一己。吾既安于庸，敢以高自喜。

園中即事
天地有至文，花鳥與山水。當其生機妙，巧畵弗能擬。亦必有解人，乃不虚此美。譬如得佳句，孤吟空自喜。偶逢賞音讀，清芬益滿紙。化工日眼前，觸處無非是。可憐蚩蚩氓，熟視不覩此。其有才智流，又爲名利使。倘無我軰在，蕭閒味其旨。大塊亦寂寞，歎世無知己。

納凉
平池荷淨納凉時，磅礴消他日影遲。童子何知來問字，老親無事愛含飴。西瓜腹有紅黄肉，南棗身兼赤黑皮。此是田家好清福，儘抛歲月逐兒嬉。

晚步村落
鎭日書帷校勘勞，出門不覺已秋高。水枯寒瀨膠魚艇，木落空林露鳥巢。逝者如斯吾亦老，喟然何歎物相遭。山妻頗解消憂法，新釀鵞雛有濁醪。

舟夜
寒戀重衾卧，舟行何處溪。孤燈殘夢蝶，落月滿村雞。作客將衰矣，懷人正渺兮。櫓聲將斷處，已到草堂西。

戲咏老少年
野質同藜莧，長依六枳笆。誰知老逾少，能以葉爲花。點綴秋容澹，飛騰暮景斜。由來後凋色，不肯鬬春華。

其二
自是寒能健，休嗤老尚童。雞皮三少候，鶴頂百年功。晚照散餘綺，衰顔發醉紅（蘇詩：「兒童誤喜朱顔在，一笑那知是醉紅。」）。西風黃葉裏，暗慰白頭翁。

題秋帆開府高秋陟華圖
我聞太華山高五千仞，削成四方屹雄鎭。地夐境秘靈跡多，十丈蓮開露華潤。巨靈久劈兩峽破，白帝曾觴百神覲。叔卿博局留古臺，玉女洗盆映香髩。希夷棗白刺達青，仙之來兮弗轉瞬。乃其仄徑號險絶，穿中銜中足難趂。天井黝疑入霤行，鈎梯危過縁橦進。窄逢峭壁擦耳頻，劣到懸崖容趾僅。是惟羈單好奇客，或肯輕生躡孤峻。可憐昌黎且眩慄，痛哭訣家手緘信。何况滄溟强記遊，澁筆祗覺心膽震。何哉畵㦸來陜東，蓬瀛領袖中丞公。是時秋旱秦地赤，村巫泥首乞土龍。公也爲民䖍請命，精誠欲叩帝座通。輿夫騶卒盡屏却，手挽垂繘升青穹。兹山故是肥𧔥宮，燄比秃髪魃更雄。一朝竄伏不敢出，膚雲觸石布滿空。始知公自有霖雨，坐令華嶽作岱宗。斯須慰滿三農望，神功仍歛無言中。興來更踏層椒陡，一時賔從皆勝友。共到青蓮呼吸處，喜雨詩成趣命酒。已同坡老禱磻溪，還比羊公登峴首。張筵盤格藕似船，題名擘窠字如斗。不須更説勤民意，此段風流也不朽。憶昔相隨直禁廬，探幽每趂扈從餘。曾同立馬興安嶺，得句輙欲摩崖書。即今公起作岳牧，老我屏跡甘樵漁。升沉敢復想追逐，只餘攬勝心未除。高秋陟華誰所圖，想見絲竹東山如。何當重作陪遊客，添我短策倒騎驢。

五十初度
里居荏苒四經春，忽作平頭五十人。去日已多行歎老，罷官未久敢言貧。味餘書卷消磨慣，恩在朝衫檢點頻。却愧半生辛苦力，袛供成就一閒身。

其二
菰蒲戢影守湖干，爲便親闈問燠寒。漫笑鳬眠常傍母，尚防蛙閙或疑官。抱孫繡褓娱春永，禮佛香燈炳夜闌。一逕緑雲慈竹好，晚風時與報平安。

其三
中外班聨廿載叨，濫竽曾未報分毫。文慚力弱難扛鼎，政喜民淳早賣刀。屏跡自因經濟短，虚名敢托隱淪高。獨憐瓠落成何用，搔首徒驚逼二毛。

其四
朋酒茅簷話雨晴，朝衫脱後一蒼生。漫勞海内誇高尚，要向田間味太平。犬足有氂忘夜吠，牛胡無喘健春耕。老農見慣渾閒事，誰識都從帝力成。

其五
束髪攻書志決科，奔馳榮利髩將皤。徒誇謝事歸能早，囘數當官愧已多。唱第五雲籠蘂榜，從軍千騎擁琱戈。而今總作浮漚看，付與人間春夢婆。

其六
買得漁莊一畝宮，閒擕竹杖挂詩筒。十圍有樹參雲表，四面無隣在水中。藤架青開錦步幛，槿籬紅作畵屏風。莫嗤老圃殊寒儉，緑野平泉遜此工。

其七
羅雀門庭冷似冰，卻便老懶坐懵騰。飢來驅我行焉往，詩可窮人去未能。笑笑先生同調友，閑閑居士在家僧。故交尚勉期功業，慚愧疎慵已不勝。

其八
閒翻青史覽窮塵，歴歴前聞觸緒頻。一代文章誰作者，古來出處幾完人。雕蟲祗與蟫供飽，畵虎多爲狗寫眞。不覺又增身世感，摩挲髀肉暗傷神。

其九
除却親闈侍藥醫，更餘何事足縈思。輸官租税完常早，祭社牲牢宰不私。妻妾無爭兒互乳，弟兄垂老㸑同炊。家風豈敢誇顔柳，或可垂爲子姓規。

其十
學佛求仙枉費功，年來漸覺總成空。歐陽但有詩三上，徐邈時於酒一中。材不材間身可老，味無味處句難工。海山兜率俱安在，只合頭銜號長（去聲）翁。

自郡城歸
一葉扁舟映曉霞，柴門將近落帆斜。人疑舊雨來尋友，我與春風共到家。篷背白餘殘雪片，船頭紅載小梅花。上元節物惟燈事，畧與高堂賞歲華。

春來
苔没庭前屐齒痕，流鶯喚我趂晴暄。久無詩寫荒村景，尚有春來隱者門。風動竹梧相揖讓，花留蜂蝶作温存。無人解處留儂賞，此是天私處士恩。

行園
一里漁塘路，芒鞋日往還。人嗤黄犢健，我比白鷗閒。有屋惟茅屋，無山壘土山。垂楊皆手植，緑已滿前灣。

漫興
泥絮風情久不狂，如何竿木又逢場。阿難自是無禪定，不爲摩登呪力强。

其二
誰把姻縁簿錯移，落花偏向溷邊吹。千金一笑猶難買，何福人間賣餅師。

其三
莫訝相看意倍親，徐娘也是過時人。白頭詞客青裙婦，同感琵琶老大身。

其四
燈光花影兩參差，有酒如淮酌滿巵。太息相逢吾已老，白家正擬放楊枝。

張貞女詩
貞女上舍生金蘭女，字邑諸生余清。未嫁而清卒，女誓以身殉。父母强慰之，許令守節，乃奔䘮成服，撫夫兄之子爲嗣。今已二十餘年，爰爲作歌。
女未嫁，不殉夫，先王之禮弗可踰。何哉張貞女，奔䘮矢區區。髻髽爲成服，蠃負爲立孤。毋乃轉昧從父義，擅以身許成其愚。我思先王制禮但中正，有其過之固弗禁。已嫁而守感於情，未嫁而守發於性。率性即道道即天，此語出自古賢聖。君不見披葛丐、挑柴翁，未沾一命偏効忠，豈得議之爲過中。卓哉張貞女，奇節與古同。

戲咏蛛網
蜘蛛爾本微，偏具善知識。結網挂簷端，憑虚求口食。初若營大厦，向背審南北。爬沙去復來，攀縁降又陟。扼要在立綱，如柱必早植。意取佔地高，法貴引繩直。潛抽乙乙絲，泄自尾閭黑。於焉定間架，次第功乃即。經先緯斯後，外濶内漸窄。界畫羅盤痕，圜規渾儀式。入扣撰迴文，先天圖太極。宛宛旋螺紋，團團磨牛迹。循環無斷緒，疎密有定則。匀豈粉線闌，巧賽錦機織。鰕簾出鬼工，鮫綃絶人力。當空不成翳，映日轉無色。用以掩不虞，誘物入徽纆。我思寥廓天，千步幛難羃。區區設罻羅，包絡能幾尺。細僅明鏡懸，大亦車輪仄。奚啻三面開，安冀一目得。吞舟㑹當漏，㝠飛詎可弋。庸知艾而張，終資飽胸臆。昧者入吾網，失足落茨棘。義通釣不綱，術用攘非奪。譬彼信天翁，取給同墁畫。或黏蠓蠛軀，或罥蝶蜂翼。觸籓羝躑躅，鑽紙蠅偪塞。鷹韝難遠颺，馬枚早被勒。老蛛顧之喜，朶頤觀其亟。危機汝自投，弱肉我何惻。爰果腹彭亨，不向墻隙匿。傲然據中央，端坐快偃息。咄哉造化奇，生理信難測。一物賦一技，俾各食其力。鵲有隱巢木，鸛有長水石。燕能忌戊己，鼉能辨時刻。避風者鶢鶋，禁水者𤄬𬈆。鴆鳥爪禹步，穴蛇出就殛。啄木嘴畵符，樹蠧起受劾。由來謀生智，固即性之德。獨怪蛛也靈，褊衷殊太嗇。滿腹藴經綸，不以供襘襋。曷弗罄緒餘，致用到服飾。衣被堪及人，黼黻更華國。老蛛掉頭謝，此事非我職。不見吐絲蠶，狥人翻自賊。聊復私一毛，寧須羡九罭。甘在翹肖中，爲楊不爲墨。

汪時齋民部書來述去冬十二月十四日上垂詢臣翼再三并問何故在籍飭部查奏吏部以翼乞假侍母病奏入報聞臣感激之餘恭紀二律
屏跡多年守里門，忽傳天語到江村。帝殷求舊思甄錄，臣乃何人荷記存。始覺羣生無棄物，祗應一飯不忘恩。棲遲自爲衰親病，敢托虚名處士尊。

其二
已作空山麋鹿羣，從今忍復老耕耘。讀書可効惟循吏，知己難逢况聖君。歲晚滄江人釣雪，春明絳闕史書雲。終期了却循陔願，頂踵還抒報國殷。

夜飲肇璜家
北斗闌干落月孤，沉沉夜飲到啼烏。涎流車麴原狂客，頭觸屏風笑倦奴。禮法豈爲吾軰設，酸醎本與俗人殊。明朝街卒應嗔問，五鼓猶聞拇陣呼。

雜題
蝨爲人所生，生即向人食。人亦天之蝨，日與天相賊。豈惟口體資，幾竭造化力。黃金鍊汞成，白玉剖璞得。直使天所儲，無處可藏匿。問天亦何爲，生此衆蟊螣。由來化者機，亭毒固不息。生之斯養之，本屬天之職。兒孩乳而哺，雛小卵而翼。皆行乎自然，即此驗天則。天若圖省事，不復生兆億。但剩空郛廓，黯淡亦何色。

其二
儒者好闢佛，斥爲異端異。豈知佛與儒，各有其極至。東方主生長，其聖亦生意。立敎因人情，萬有我皆備。飲食與男女，所欲咸得遂。但隨事設防，發情止禮義。西方主肅殺，其聖亦殺氣。立敎絶人欲，斬斷一切累。滛殺貪嗔癡，件件須屏棄。一念一剗除，弗使留餘地。儒如枝葉萌，佛如鋒刃厲。要之掃慾障，亦是學問事。所以相頡頏，二千年不墜。

其三
秦皇築長城，萬里恢邊墻。西起臨洮郡，東至遼海旁。隋帝發兵夫，開渠自汴梁。抵淮達揚子，由江達餘杭。當其興大役，天下皆痍瘡。以之召禍亂，不旋踵滅亡。豈知易代後，功及萬世長。周防鞏區夏，利涉通舟航。作者雖大愚，貽休實無疆。如何千載下，徒知詈驕荒。

其四
康成居北海，黄巾拜其門。遠公居廬山，問答到盧循。固由素行高，能使劇盗馴。亦見當時風，法網漏纎鱗。弗以形跡疑，共推德服人。使其遇黠吏，早以通賊論。管汝儒與釋，且試吏威伸。

其五
選墨貴黑光，品茶尚白色。欲黑嫌漆白，欲白嫌雪黑。物理固有然，人情亦安極。右軍蘭亭書，古今奉軌則。當時隃糜丸，豈自奚超得。盧仝七碗餘，清風生羽翼。當時建州製，未有龍團式。凡物取足用，求精轉滋惑。陋彼蔡君謨，譜茶矜創闢。吾嘉李格非，著論破墨癖。

其六
古人戒厚葬，恐賈發邱害。張耆與晏殊，同葬陽翟界。有盗宅其間，摸金肆無賴。初掘張家墳，漆室富珠貝。滿槖喜過望，畚土爲掩蓋。繼穴晏相塚，僅一木胎帶。欲壑憤不償，棄屍雜塵壒。厚葬軀乃全，薄葬骨翻碎。由來禍患生，每出所慮外。

其七
人生有定命，趨避安所施。設如命應刑，誰能逃誅夷。要其所以死，則視人自爲。或殉忠義亡，鼎鑊甘如飴。或以敗檢戮，人猶唾其屍。同此一頸穴，好醜逈不齊。死而以姦慝，豈亦命制之。願與當塗子，反覆味此辭。

其八
梟鳥與破鏡，物類中最惡。天何爲生之，毋乃欠斟酌。氣大無不有，固難盡除却。惟人亦復然，禽跖互參錯。弱肉强之食，同類恣吞攫。天亦無如何，歛手坐穹漠。於是生聖人，創制立條約。一人又難遍，分之綬若若。俾各理一方，驅凶撫孱弱。是凡百有位，職在靖貪虐。奈何分職者，貪虐翻自作。

其九
有明李何學，詩唐文必漢。中抹千餘年，不許世人看。毋怪羣起攻，加以妄庸訕。宋儒探六經，心源契一貫。亦掃千餘年，註疏悉屏竄。書疑古文僞，詩斥小序亂。理雖可默通，事豈可懸斷。竹垞西河生，所以又翻案。吾言則已贅，一編聊自玩。

屋宇
屋宇無多傍水涯，綠蕪四面入牕紗。聊栽兒軰科名樹，不種仙家旌節花。踏葉秋聲高齒屐，碾莎晴跡短轅車。笑他辛苦奇章石，何事勤搜甲乙誇。

題杭汭朝表弟小照
萬里歸來面有髭，才名早播斗南知。對君不覺慚吾老，曾見荷衣出拜時。

其二
豪情偏愛理征裘，劍匣琴囊又遠遊。可念陌頭楊柳色，有人樓上悔封侯。

送汭朝赴粤幕
兩載遊踪共嶺南，又看行色動征驂。多君刀筆文無害，笑我衣冠懶不堪。槖裏金應歸陸賈，樽前曲可有何戡。粤中舊好如相問，爲道幽棲味久諳。

聞金川奏凱詩以誌喜
露布星馳馬汗珠，敷天凱樂仰神謨。一窩賊種全俘日，從古王師不到區。絶棧輪蹄停輓粟，諸番賨賧盡輸租。從看劍閣銘殊烈，笑煞唐家悉怛誅。

其二
三十年前討伐勤，乞降頗已戢妖氛。訓狐據穴旋爲魅，杜宇歸山自號君。邊事羣思小老子，廟謀果起故將軍。終看賊首懸西市，豈屑相如諭蜀文。

其三
岷峨西去上靑天，絶險無梯鳥道懸。石堡百人當萬卒，籐橋一矢接經年。轟碉雷火連珠礟，掠浪虬梭獨木船。六載攻圍終掃穴，可知挾纊士心堅。

其四
京西郊勞闢毬場，飲至筵前賜御觴。歡動人人歌大凱，權推將將有專長。九賔禮備鳴仙樂，千古功高縛鬼章。自愧征南曾入幕，祗今袖手頌平羗。

楊獻章招同肇璜秋園諸同人近園雅集
門庭不出有邱樊，雅集勾留醉酒尊。古樹日斜隂漸轉，釣磯坐久石微温。故家餘澤還池館，前輩流風到子孫（園爲令祖符蒼孝廉别業）。坊曲相連吾亦近，可容歩屧日窺園（余寓齋與君家同在娑羅巷）。

寄蔣南村新疆戍所
驚聞謫戍出陽關，萬里黄沙道路艱。珠海有家成死别，玉門何日得生還。自烹羊酪餐誰勸，未白烏頭髩早斑。曾是同官兼世好，相思但有淚頻潸。

其二
新疆生聚已多年，樂土傳聞冠九邊。聊比丁男簽出塞，且依戊尉策屯田。隨時錦雁音書達，有日金雞赦令宣。絶域異聞先博採，歸來鑿空笑張騫。

恭聞大行皇太后升遐敬製輓詩五章
遺誥傳三殿，悲思動萬方。人歌女堯舜，福躋世羲皇。道叶無爲治，祥開有德昌。敷天荷慈䕃，四十二年長。

其二
彤闈崇懿德，家法世爭傳。淸淨師黄老，䖍誠禮佛天。化行中禁肅，訓切外家賢。馬鄧何堪媲，崇徽炳史編。

其三
曠古論慈福，宫庭遇最優。一堂兼五代，四度慶千秋。屢見鴻圖擴，頻娛燕翼謀。從容仙馭遠，一憾不曾留。

其四
尊養眞兼至，吾皇孝治敦。扈游翔鳯輦，問寢濯龍門。錫類恩膏溥，承歡色笑温。傷心郊苑路，難復奉金根。

其五
哀音騰薄海，比戸淚滂沱。共失慈雲庇，空期愛日多。晨香勤法懴，夜杵輟舂歌。草土臣尤切，曾登萬壽科。

贈毛今吾文學時下榻草堂課兒軰讀
三十年前兩少年，豈期相見各華顚。才名曾忝隨王後（舊與君及時景巖孝亷有三才子之目），慧業虛叨占謝先。一榻敬爲高士下，五經端賴宿儒傳。所慚通子頑愚甚，難領天龍一指禪。

其二
故物靑氊累代餘，儒生世業只經畬。貧供賔客無加豆，老望兒孫肯讀書。風動絳帷翻卷帙，雨滋書帶長階除。從看指點津梁近，一線南針有捷車。

其三
我亦當年老塾師，講帷甘苦寸心知。誌公授記頻摩頂，匡鼎談詩妙解頤。爐火要防金躍冶，繅車徐引繭抽絲。望奢持狹吾言贅，一笑諸雛正作癡。

放言
一物有不知，儒者引爲恥。豈知物難格，萬彚紛莫紀。試廣支諾臯，一一數僂指。鳦卵旣發祥，龍漦乃徵否。石沉有浮磬，木浮有沉水。蠶孕寒冰中，龜活烈火裏。羊或種肉生，人或飛頭起。豬或牙有佛，魚或身作妓。蛇何爲兩頭，狐何用九尾。蟹奴寄殻居，水母借目視。按旬蛔口移，應候象膽徙。犀角軟貼胸，鼠皮堅種齒。鷹從嘴出糞，兎向口吐子。木偶䰅忽生，泥馬汗自泚。貍能雄能雌，魈不人不鬼。綠葠化兒啼，枸杞作犬吠。蕉爲女善媚，楓變叟不死。桄榔腹多麵，椰實汁成醴。樹理字如刻，石紋畵如綺。冶葛性殺人，山牛食之美。巴豆毒戕命，飼鼷大如豕。長狄身九畝，僬僥三尺止。靈椿壽八千，朝菌及夕萎。鵌鼵同穴棲，飛走通精髓。雀蛤隨時化，水陸互軀體。齊諧非盡誣，燕説豈徒詭。陋儒論理氣，硜硜守故紙。謂氣從理出，此究是何理。乃知理之外，氣尚無窮已。茫茫化者機，未可測以咫。

浹旬
浹旬不用整冠巾，靜領村居氣味眞。移土樹欣經歲活，早春花自隔年娠。杜陵舊雨無今雨，摩詰前身又現身。他日若敎靑史寫，始知盛世有閒人。

顧晴沙觀察由莊凉奏調入蜀辦軍需旣蕆事乞養歸里以所著響泉詩集見貽奉題二首
各因親老早抽身，貽我瑶函句有神。仕宦肯歸非俗吏，交游難忘是詩人。甘凉曲尚歌循績，黎雅山曾踏戰塵。莫怪挑燈吟未倦，與君心跡較相親。

其二
君親兩字總無瑕，枤杜詩成賦黍華。萬里橋歸無蜀錦，二泉亭坐有蒙茶（君家無錫）。蟬當身蛻惟餐露，蜂爲誰甜尚採花。自是吳儂獃未賣，書窻只覺勝官衙。

紫燕
紫燕巢營丈室幽，終朝翔舞太風流。忽然一滴避不及，大笑糞來着佛頭。

題楊豆村小照（君自謂夢錢文敏公告以魏野後身，因取生張八、熟魏三故事，繪女郞於旁，故詩戲之）
東坡是鄒陽，次律是永師。佛家輪迴説，其理究可疑。茫茫天地間，化育日蕃滋。若祗此人數，流轉無已時。將使大塊力，不容有生機。太平生齒繁，遇亂則漸稀。舊時化去者，又將於何依。可知去來今，立論原無稽。君不識前身，乃憑他人知。他人識果否，又從夢傳之。毋乃太荒幻，造此一段奇。

其二
我思魏仲先，高蹈深山空。何又不耐靜，出交諸鉅公。投詩王文正，呼之伴赤松。無地起樓臺，贈宼語亦工。至令人主知，召入明光宮。畫其草堂景，榮光賁茅蓬。旣愛紅袖拂，豈忘碧紗籠。毋乃充隱徒，跡淡心則濃。古來沉㝠者，多少高飛鴻。君其毋托此，取上僅得中。

其三
張八與魏三，相遇賔筵局。生熟各叅半，情緣本未屬。君縱野後身，托生到世俗。彼豈復相隨，爲君侍巾幞。胡爲風情狂，繪此顔如玉。君自相君面，于思皓盈束（君多髯，故戲之）。達摩本臊胡，長孺又老秃。卻使嬋娟子，侍立纎纎足。詩成促捧硯，興至欲滅燭。何殊党家姬，羊羔酒唱曲。

題袁子才小倉山房集
其人與筆兩風流，紅粉靑山伴白頭。作宦不曾逾十載，及身早自定千秋。羣兒漫撼蚍蜉樹，此老能翻鸚鵡洲。相對不禁慚飯顆，杜陵詩句只牢愁。

其二
舒卷閒雲在絳霄，平生出處亦超超。曾遊瀛苑空三島，愛住金陵爲六朝。富貴豈如名有味，聰明也要福能消。災梨禍棗知何限，此集人間獨不祧。

再題小倉山房集
只擬才華艶，誰知鍛鍊深。殺人無寸鐵，惜墨抵兼金。古鬼忽聞泣，飛猱不可擒。挑燈重相對，何許妙明心。

門人祝芷堂編修典試閩中旋奉視學陜甘之命道經常州枉詩投贈依韻以答
苦憶都亭别，無緣樽酒論。何期龍節使，遠問雀羅門。贈縞人情厚，持衡士習敦。旌麾二陜路，桃李八閩村。官貴心逾下，詩工語不繁。君眞騁天驥，吾已老庭貆。客到收帆倦，僧從退院尊。農租新鶴料，宦跡舊熊轓。豈有傳衣囑，叨尋飲水源。句堪銘陋室，駕擬賦高軒。郢曲音難和，韓文道可原。扶輪君等事，聊卧雪中袁。

再寄芷堂二首
纔傳閩嶠妙持衡，又擁蜺旌指渭城。視草久高唐内制，論文恰到漢西京。禁中才子微之句，年少仙人子晉笙。如此清華誰不羡，通門亦覺有餘榮。

其二
一編淸課出冰㕔（君以所刻館課見貽），早擅千秋著作庭。絶艶不須施粉白，高才眞覺出藍靑。搜羅遺逸窮三篋，鼓吹休明本六經。笑我已無詞館職，賞奇還剔短檠熒。

小倉山房集中有咏物九首戲用其韻
其一　鏡
照膽圓光妙寫神，江心鑄就凈無塵。誰從對面偷描我，忽漫分身作化人。藏醜一毫難作假，效顰雙黛最傳眞。只因老怕看華髮，不許移來棐几陳。

其二　簾
掛起湘筠蕩日光，銀鈎不捲靜縈香。玲瓏霧縠三千縷，隱約金釵十二行。映沼斜梳波影皺，當窗横織雨絲長。銷魂最是朦朧處，環珮聲流出畫堂。

其三　牀
不須攤飯且攤書，息我勞筋一枕餘。鄉有温柔留夢處，禮無拘束躶人居。旅窻聽雨燈殘後，繡被熏香月上初。湖海元龍豪氣减，敢誇百尺逈凌虛。

其四　燈
一穗銀釭小作聲，空堂無喜也相驚。爲人嘗盡寒窻味，有女曾分夜績明。舞字伶工千隊整，修書學士兩條淸。老來忍便抛墻角，炳燭餘光尚有情。

其五　扇
一握輕紈雅製工，能延新爽畵堂空。漫愁捐棄隨秋後，自有淸凉解熱中。隔影紅粧姑女面，前身明月媫妤宮。溪翁愛向荷亭坐，别領田田萬葉風。

其六　尺
累黍曾煩定樂官，短長到手不能瞞。文將才士評量易，衣恐佳人穩稱難。高髻樣爭傳繡閣，剪刀聲共響雕闌。頗疑宋玉誇隣女，分寸從何比較看。

其七　杖
蹇劣平生愧逐羣，一枝籐助草鞋勤。靑山獨往誰同伴，白首相依剰此君。住與畵叉閒倚壁，行隨蠟屐緩拖雲。居然勃窣翁稱健，踏葉歸來日未曛。

其八　帳
羊羔酒客未全非，製就銷金翡翠幃。深暗從添春夢穩，周遮似怕夜頭飛。中餘幻蝶常留宿，外有羣蚊欲合圍。滿紙梅花自淸絶，漫驚十里紫絲歸。

其九　香
何處淸芬透露華，機叅鼻觀本禪家。佛仙可接先通氣，蜂蝶無端便覓花。名士百斤非重物，師門一瓣有餘嗟。山齋自愛焚修課，不羡金猊噴似霞。

卷二十四　起丁酉冬至戊戌
哭黄月山
堊廬方居憂，復驚䘮耆耉。里社數交游，惟翁誼最舊。曩與先子交，及見余童幼。迨余致政歸，翁面纔稍皺。閲世恒河沙，始知黄髮壽。歩屧肯來過，不策孤笻瘦。剪韭話深夜，一燈耿如豆。喜翁精力强，險韻尚能鬬。何期奄忽間，天遽奪之驟。

其二
士之困不遇，未有若此翁。讀書七十年，苦如食蓼蟲。摇筆爲詩文，煅煉期必工。出無千金幣，居無一畝宫。弱冠早授徒，生計落此中。一日罷館穀，便愁粥不供。晚更雙耳瞶，難復求童蒙。肝誰餽閔貢，鄉莫置鄭公。何哉天才之，而獨遺之窮。所以酒闌語，時見氣吐虹。

其三
陶公居柴桑，丁劉數往還。昌黎在潮州，論交及大顚。由來索居苦，足音喜跫然。伊余歸江村，誰與談詩篇。皤皤有此老，時復踰陌阡。遊我紅藕池，醉我藥玉船。似天哀我窮，使翁相周旋。忽焉晨星落，不留一个圓。停雲望八表，隻影涕暗漣。

其四
翁有詩數册，欲刻苦無資。期我刻集日，并爲料理之。酒間已心許，力乏仍需時。遂令翁生前，不及卷帙披。聞翁殁猶視，毋乃意在斯。斯事吾諾責，幽明當弗欺。所悲不朽事，悠然未有期。翁詩恐不傳，欲附吾集垂。吾集傳不傳，亦尚未可知。安得歐陽公，來序宛陵詩。

讀書苦忘以詩自歎
東坡壯歲在貢院，晝與同官恣喧凟。暮燃寸燭閱卷多，一覽輙了數百幅。晚年北歸過贑州，對客頽然亦睡熟。晦翁少與伯恭學，有多目星夜受蹴。研磨到曉益神旺，伯恭既醒大歎服。後來此物竟辭去，每夕亦須脇席宿。由來老境潛逼人，恰如惡客來不速。伊余自昔愛篇籍，常恨無資積滿簏。幾誤南華作僻書，偶得論衡矜秘牘。仕宦歸來力稍餘，插架新收三萬軸。嚴課猶思限等身，健忘已歎虛過目。分明何處似相見，一斷機絲渺難續。剪紙漫費巫陽招，升屋空期臯某復。乃知兹事亦關命，貧慕膏粱富厭肉。昔時能讀苦無書，今日有書苦難讀。整娖牙籖奈老何，光隂漸少書正多。君謨愛茗不能飲，但瀹香泉玩緑波。

哭徐肇璜
晼晚相依各二毛，何期遽隔酒爐遙。一腔熱肯逢人灑，兩耳聾常怕客嘲。野鶩書成名自負，河魚腹痛疾難消（君以腹疾卒）。那禁膓斷雲溪渡，歩屐頻過話寂寥。

其二
卧病仍聞志未灰，料量門戸剪蒿萊。埋文預乞傳人筆，昔酒猶温宴客杯（今春曾囑余作生誌，臨殁前四日猶饌客）。白鶴化憐君不返，靑蠅弔與我同來。從今舊雨存還幾，老淚濡毫賦八哀。

戊戌春日
北堂夢杳痛難追，春露驚心又一悲。從此遂無爲子日，初心長負去官時。絳趺忍讀循陔句，墨食猶遲負土期。苫塊餘生感中夜，凄風颯颯繐帷披。

汪時齋民部奉太夫人䘮歸里道經常州相見道故兼以文端師遺集囑余編訂付梓卽事感懷泫然有作
十載驚相見，停舟古驛旁。麻衣俱似雪，蓬髩各成霜。曉闥尚書履，宵燈弟子牀。前塵重撥觸，洒淚滿河梁。

其二
歸田吾奉母，辭郡汝娛親（時齋曾兩選郡守，皆以親老辭罷）。共此循陔願，俱悲削杖身。瀧岡阡未表，防墓殯空陳。家運眞同厄，人間兩鮮民。

其三
屈指論交舊，眞逾骨肉情。十年同筆研，兩世互師生（余鄉試出文端公門，時齋兄弟又從余受業）。書館依劉跡，詩壇説項名。重逢歐叔弼，能不話深更。

其四
吾師遺集在，今喜付雕鐫。牛耳盟原長，雞林價久懸。雅裁詞館式，割愛諍臣權。無可酬恩處，憑兹慰九泉。

編校文端師集感賦
悵别音容二十年，今朝重幸讀遺編。感深難忘三條燭，才大曾推萬斛泉。我欲往從瞠在後，人思得覩快爭先。寒燈攤卷閒相對，還似摳衣絳帳前。

其二
久推勳德冠班行，餘事仍看各擅場。眞草淵源王内史，文章臺閣李東陽。獨扛健筆探孤詣，不立專門攬衆長。藝苑他年論古學，醉翁門是一津梁。

其三
年時曾爲輯鴻裁，侍坐頻叨勸舉杯。後世誰知定文者，老夫合讓出頭來（公在日，余曾爲編輯文稿，公頗許可，二語皆酒間戲笑之詞也）。笑言未遠公如在，濩落無成我不才。今日總歸存殁感，淚和殘蠟瀉盈堆。

其四
忍辭校勘夜窻幽，神理須從象外求。與可畵先胸有竹，庖丁解在目無牛。名將後軰添描畵，味要門生議去留。他日九原相見處，此心或可證千秋。

鬻田
香山歴官十五政，履道買宅兼林泉。晚年居貧鬻駱馬，并擬斥賣洛下田。坡公出守七大郡，餘力僅足資南遷。儋州絶糧至食芋，强名玉糝誇羮鮮。况我作吏僅四載，銖積能得幾俸錢。初歸貧兒詫驟富，求田問舍方喧闐。豈知腐儒拙生計，日漸折閲將磬懸。書券遂去一百畝，免被債家子母權。村鄰竊笑溝澮水，纔盈便涸非原泉。我本山中藜莧腹，儻來富貴特偶然。自我得之自我失，捫心亦復何憾焉。

秋園預製歛具詩以調之
九十始日修，聞諸小戴禮。其絞衾紟冐，猶必待旣死。胡爲君六十，先料理及此。家有黔婁妻，身非若敖鬼。豈聞封遮須，含笑治行李。君言生有涯，期至須蜕委。未卵求時夜，終勝渴掘水。卓哉所見高，勘透夢泡理。慧業示飾巾，俗緣喻脫屣。笑彼夜行人，漏盡不知止。

其二
昔有司空生，生前自作壙。春秋有佳日，邀客讌其上。千古稱達人，超然齊得䘮。君豈慕其風，因之寄遐尚。吾聞東坡語，劉伶猶未曠。忘死未忘骸，仍餘一重障。區區一把骨，豈愁乏安放。必欲什襲藏，含襚預摒擋。此意毋亦癡，不殊石槨葬。

其三
自我歸田來，抽帆幸到岸。君已卧林下，家事悉禁斷。相顧囅然笑，兩个都散漢。從此蛩蚷交，踪跡不可判。遊爲同隊魚，飛作一繩雁。忽然君戒行，毋乃太荒幻。無病何必呻，當饗豈須歎。吾尚貪吾生，期君作老伴。君勿遽爲此，使我驚背汗。

其四
衰年惡聞死，祝延亦恒情。君獨無忌諱，歛具手自營。譬如行脚僧，晨起打包輕。掉頭忽欲去，飄然可遐征。又如强項吏，日日辦嚴程。搏擊倘不勝，便作掛冠行。閻羅顧而駭，乃有此狂生。不受腐鼠嚇，其鋒殆難攖。笑謂鬼判官，二毛且勿擒。此信物一角，將挫吾威名。不如姑舍是，聽其老成精。

肇璜殁後其子以君手植杜鵑一本見貽感賦
一枝躑躅贈留遺，老瓦盆經手澤滋。曾記賞花徵勝友，忽如開閤散歌姬。到應推愛同烏鳥，名易傷心比子規。贏得故人思舊淚，與他一色染胭脂。

齒痛
少讀昌黎詩，笑渠作牛飼。我時齒力堅，足供老饕恣。雖輪編貝工，幾可嚼鐵碎。連砂爛脫粟，帶骨决大胾。舞陽生彘肩，直欲一齕試。豈期近年來，微罅生櫛比。每飯費剔搔，疑有蟹奴寄。忽復浮陽蒸，旋起腫肉膩。一團無根火，熏灼滿口熾。含痛魚銜鉤，負傷虎帶刺。餔糜但軟飽，就枕鮮美睡。經旬委頓餘，一个忽委地。翻因剝膚灾，快此敝屣棄。其餘皆動摇，告别將以次。曾聞袁子才，留齒善持議。謂齒在其身，差不負位置。笑或粲然露，食必肥者致。不如輔車依，勿遽悻悻避。我欲援例請，齒也早自計。百物甫入口，惟齒職勞勩。及夫得味時，又屬脣舌事。我則任其勤，彼則收其利。譬如老邊將，轉戰心力瘁。安坐享太平，廟堂有高位。斯理誰能平，固難禁其懟。姑弗誘甘言，且與講大義。附我數十年，亦有賔主誼。懼汝剛則折，啟口每加意。梭恐隣女投，弗敢與之戲。拳恐武夫毆，未嘗觸其忌。拄齶旣謹言，穿齦亦表志。非象曷賄焚，非鼠豈訟累。拾有牙慧誇，寒未脣亡至。相處尚不惡，中路忍乖異。辟穀旣乏方，覓乳又滋費。坐視飯顆瘦，寧弗少留憇。齒也始囅然，君言甚情摯。已落難復存，㭬之慮仍墜。吾將再生兒，供君養頤嗜。

同年平姚海别已十六七年忽接手書知在平江掌教兼招余姑蘇之遊先以詩答
一封書慰廿年思，知在吳門絳帳披。勝地遂開鹿洞學，名流例有虎邱詩。十科囘數稀同軰，四海難忘只故知。歴歴前塵重觸緒，寄園燈火夜深時。

其二
官程曾共粤江邊，遲早偏慳一晤緣。天禁舊交爲屬吏，君辭前軰講同年（余與君同庚午鄉試，君以甲戌館選，前余三科，例稱前軰。君官粤時，曾攝廣州之東莞縣，及余守廣州，君已謝事歸矣）。老思見面因垂白，事最關心是草玄。百里郵程欣不遠，刺篙擬泛葦間船。

使相李公屢書垂問敬賦三律寄呈
屢頒芳訊到蒿廬，遠自滇雲萬里餘。此意益增知己感，當年况忝薦賢書。籌邊共仰猷方壯，健飯遥知髩未疎。獨愧未酬期望切，不才身已混樵漁。

其二
廿年嶺嶠浹恩膏，又見滇南駐節旄。將相官兼韓魏國，華夷地控蜀韋臯。鐵橋有路蠻輸賮，銅鼓無聲盗賣刀。半壁西南資坐鎭，紀功應勒點蒼高。

其三
南戒山河隻手擎，身兼德望與威名。遇疑能斷惟如晦，爲治從嚴本孔明。閲歴已深逾近道，丰裁雖峻自多情。却憐滇徼曾遊地，不及追隨聽履聲。

送邑侯蕭懷圃去任
五載琴堂俗漸移，一尊何意遽歌驪。催科不擾恩斯寓，在任無名去有思。笠繖就途稀長物，蓬萊觀海計歸期（君家登州之福山）。臨分不盡攀轅意，聊紀循良代口碑。

删改舊詩作
食筍愛其嫩，食蔗愛其老。愛嫩則棄根，愛老則棄杪。非人情不常，物固難兩好。何况詩文境，所歴有遲早。少時擅藻麗，疵纇苦不少。老去漸剗除，又覺才艶槁。安得美竝存，病處又俱掃。晚作蔗根肥，少作筍尖小。

其二
少日所得意，老去覺弇陋。奮筆擬删之，謂今學始就。焉知今得意，不又他日疚。詩文無盡境，新者輙成舊。漫勒鐵函藏，行復醬瓿覆。笑同古煉師，燒丹窮昏晝。一火又一火，層層去粗垢。及夫燒將成，所存僅如豆。未知此豆許，果否得長壽。

閒居讀書作
閉門謝時人，日與古人戰。戰退一軰軰，自詫力未倦。突然逢大敵，長槍大羽箭。不覺竪降旗，焉敢張空弮。古來傳世人，出手爆雷電。譬如關張流，神勇本獨擅。吾曹才力弱，漫詡當八面。惟應整一軍，軍實自討練。雖難堅必摧，庶幾奔可殿。

其二
索居苦無友，惟與古人親。彼皆絶代才，形去留其神。終日儼相對，寧不勝今人。所悲時世隔，弗得話夕晨。倘有返魂香，盡活已朽身。來聚一堂上，尊酒共細論。奇賞疑復析，此樂豈有倫。惜哉不可見，我生良不辰。思彼彼不知，更爲彼沾巾。

其三
每夕見明月，我已與熟識。問月可識我，月謂不記憶。茫茫此世界，衆生奚啻億。除是大英豪，或稍爲目拭。群雞獨鶴高，稠林一木直。有如公等軰，未見露奇特。若欲一一認，安得許眼力。神龍行空中，螻蟻對之揖。禮數雖則多，未必遂鑒及。

其四
混沌初開時，但以葉蔽身。迨夫有蠶績，已閲幾千春。此幾千春内，豈無冰雪晨。不知衆躶蟲，以何支冬旬。得非少遮䕶，便長耏毛新。否則如面露，凍慣亦不皴。吾偶想到此，不覺眉爲顰。旁有客大笑，擔憂代古人。

哭沈倬其之訃
居憂半年來，慣爲人哭死。一哭黄江夏（月山翁），再哭徐孺子（肇璜）。兩哭淚未乾，今日又哭爾。哭爾尤傷神，結交弱冠始。鄉會皆同年，更締門楣喜。夜雨聽對牀，京塵躡芒履。屈指三十年，如此素心幾。送君出岫雲，期君還鄉水。尚擬成二老，來往娛暮齒。何期一面難，永訣在寸紙。後我出作官，先我去作鬼。白首不同歸，嗚呼我知己。

其二
我有結髮妻，所生惟一女。君亦有佳兒，遂以女相許。我昨官廣州，訛傳君仙舉（有傳君已死者）。正擬呼君兒，了此向平緒。君忽擕兒來，入門趣炊黍。相顧一大噱，人間尚有汝。我女方向隅，破涕亦笑語。遂擇花燭期，一雙好仙侣。我歸君謁選，官程指江楚。兒婦相隨行，吾謂女得所。忽焉君溘逝，家累孰區處。婚嫁君已畢，吾苦乃更茹。

其三
讀書三十年，中歲始一第。需次又十載，臨老方作吏。謂可營饘粥，兼爲買山計。百畝十具牛，此亦非妄覬。豈期落衝要，未嘗一臠味。應付紛舟車，供張到牏厠。豹胎猩猩唇，餽人未當意。俸錢支已空，衙齋啖粗糒。死尚逋纍纍，眷屬羈彼地。傷哉書生命，黔婁亦何異。貧不離一生，累更延後嗣。我亦一腐儒，因君益自悸。

幼女以痧症殤哭之
多女雖多累，生之則欲存。慧深先醒夢，年小或無魂。恰是春歸後（四月朔日），空餘花落痕。桐棺三寸薄，聊畢阿爺恩。

是夕葬女畢忽吾姪阿恩隨母在舅家亦以痧殤槥至此姪吾家千里駒也痛之尤甚
一女纔埋玉，俄驚汝槥旋。禍眞有雙至，哀乃動多連。不費先生力，能令後母憐。傷心多夙慧，頭角已森然。

其二
吾子多頑鈍，期渠讀五車。常因數行下，時爲一餐加。從伯生官舍（兒生廣州官舍），隨娘死舅家。去來俱不着，信有鉢曇花。

獨坐
門庭光景似平時，家運潛衰已可知。獨坐中宵眠不得，小妻哭女弟呼兒。

山茶
庭中一山茶，花從隔年胎。含苞四五月，當春始一開。謂宜榮華久，力過桃杏梅。誰知不十日，花落毋煩摧。難成而易敗，卽事使我哀。

舟泊京口王夢樓前軰邀遊北固山蒜山諸勝置酒江閣流連竟日卽席有作
握别京華十五年，故鄉重喜履綦聯。人曾泛海隨星使，家住臨江作水仙。老境風流猶顧曲，儒門淡泊忽逃禪。故應海岳庵邊路，不可無人繼米顚。

其二
滇嶠歸來髩未秋，萬籖高擁一窻幽。詩名尚愛稱才子，官位幾忘是故侯。碧海鯨魚傳麗作，楊枝駱馬遣閒愁。羡君天與無花眼，燈下蠅頭寫更遒。

其三
孤亭俯瞰大江濵，箕踞狂談岸幘巾。此樂動論千百載，素心豈易兩三人。筍輿度嶺遊終日，蒲酒移尊勸幾廵。又破先生杖頭物，蘆碕小閣荷留賔。

德定圃中丞六十壽讌詩時公自淮南漕帥移節撫閩夫人亦同壽
律轉薰風晝景長，扶桑弧矢指閩疆。添籌時正來瀛海，開府人曾住玉堂。科第多年稀等輩，朝班羣彦半門墻。祝延近有儒臣例，黄閣榮加七秩觴（尹望山相公由翰林歴官督撫，年七十大拜。公亦由詞臣起開府，故援以爲祝）。

其二
旌麾舊駐粤江潯，到處甘棠滿綠隂。人服歐陽談吏事，帝知君實得民心。胸無冰炭情常坦，政本詩書澤必深。甌越相鄰聲早播，故應久望福星臨。

其三
盛事齊眉共歲華，長筵偕慶泛流霞。曾期庭下科名樹，親買欄前姊妹花。歌舞一堂雙玉斚，起居八座七香車。木公金母眞成對，此福人間有幾家。

其四
第一關心荷析薪，記從嶺表慶生申。曾餐湯餅敎摩頂，想讀經書已等身。階有崇蘭香自遠，山榮文梓景長春。遥知戲綵堂前宴，紫鳯天吳别樣新（公艱於子，撫粤時始得郎君，故詩及之）。

其五
衙鼓趨塵憶往年，斯文臭味荷深憐。狂容傲吏頻揮麈，貧識儒官不愛錢。靑史勳名公作督，白頭著述我歸田。雲泥無分隨班祝，剰托心香到海天。

書懷
少賤苦窮餓，求官藉饘粥。及夫仕宦成，又想林下福。此意殊不良，未可對幽獨。其如才分劣，自審久已熟。同乎俗吏爲，吾意旣不欲。異乎俗吏爲，吾力又不足。是以詘然止，中歲返初服。敢援老氏戒，謂知足不辱。庶附風人義，坎坎歌伐輻。

其二
旣要作好官，又要作好詩。勢必難兩遂，去官攻文詞。僮僕怨其癖，親友笑其癡。且勿怨與笑，吾自有主持。一枝生花筆，滿懷鏤雪思。以此溷塵事，寧不枉用之。何如擁萬卷，日與古人期。好官自有人，豈必某在斯。

其三
共此面一尺，竟無一相肖。人心亦如面，意匠戞獨造。同閲一卷書，各自領其奥。同作一題文，各自擅其妙。問此胡爲然，各有天在竅。乃知人巧處，亦天工所到。所以才智人，不肯自棄暴。力欲爭上游，性靈乃其要。

戯題僧寺壁
佛敎雖戒淫，實乃誨淫祖。莊嚴丈六身，巍然踞紺宇。煽動衆女流，春游集如雨。平時閉門居，惟恐外人睹。獨爲燒香出，弗畏觀者堵。耀首明珠翹，稱身絢金縷。麝熏衣添香，螺㸃眉鬬嫵。無不爲佛來，狂比天魔舞。佛乃坐無言，微笑雙眼俯。金翠拜滿前，一一若默數。毋乃太風流，吾將攻鳴鼓。

莊似撰銜恤歸里相見之下泫然有作
樽酒論心記草堂，别來頻歲滯咸陽。懷人葭露爲霜句，歸客麻衣似雪裝。千里塵沾衫袖黦，數莖絲入髩毛蒼。看君出仕看君返，覺我爲農日已長。

其二
凌雲賦筆最翩翩，忽輟屠牛試小鮮。傀儡身閒催戲鼓，琵琶人老到商船。折腰宦味從今日，囘首名場失少年。何物人間向平累，爲他婚嫁誤神仙。

其三
秦關勝蹟至今留，贏得山川慰薄遊。才子官多丞尉職，好詩題愛帝王州。登高賦就人爭誦，懷古情深客善愁。泣罷臯魚再相見，篋中束筍要先搜。

其四
琴堂纔聽頌神明，風木俄催故國程。貧士官偏從納粟，老親養不逮遺羮。高名豈覺銅爲臭，豐祭應悲鼎大烹。那得爲君無感慨，書生願力每難成。

秋帆中丞聞余銜恤之信遠致厚賻詩以誌感
匪莪誰唁堊廬幽，忽拜朱提過十流。孤子餘生桐削杖，故人高誼麥連舟。到逢涸轍眞甦鮒，來自亷泉可飲牛。誰肯官高還念舊，此情須向古人求。

其二
題幀難稱嶽嶙峋，華袞偏叨剪拂新（舊題公《陟華圖》，過蒙奬許）。老尚雕蟲良可愧，窘方祭獺已嫌貧。一編若論千秋業，四海無過十數人。笑我此中何處着，枉同食蓼味含辛。

次韻酬族孫映川題贈之作
記得前身楊大年（映川夢爲楊億後身，改字億生），西崑麗藻叠田田。讀書心細絲抽繭，煉句功深石補天。清德世傳先代笏，遥源家有老人泉。承明著作需鴻筆，會見簪毫朶殿圓。

其二
童年出語使人驚，遊學長安早有聲。諸老共期珊入網，吾家故有璧連城。詞華瑰麗長楊賦，格律精嚴細柳營。欲略輩行呼小友，相推牛耳長齊盟。

其三
每從談藝探孤危，古學寧徒管豹窺。四海論交同調幾，一編舍子定文誰。攢眉仰屋癡堪笑，皺面觀河老自悲。村笛山謳非雅奏，淋漓大筆有韓碑。

其四
又看火繖灼穹旻，望雨俄驚斗指申（今歳入夏以來百餘日無雨）。䆉稏枯愁將採梠，桔橰忙忍獨垂綸。救飢或尚期馮婦，視瘠原難等越人。甘澍終應及時降，相期一櫂泛湖蓴（雲塘相公聞家鄉被旱，寄聲嘱余預籌捐賑，如乙未故事）。

湯緯堂以近作就商敬題二律兼送其赴京補官
新詩一卷手親編，雅意還叅棒喝禪。問道于盲公誤矣，望風而拜我甘焉。消磨綠髩人將老，墮落紅塵骨自仙。得効雌黄亦何幸，丁儀終藉定文傳。

其二
仙令才名兩浙聞，風流不减杜司勳。西湖載鶴官如水，東野爲龍我願雲。故里暫歸欣結隊，單車遠出又離羣。鄉邦詞客多星散，把酒何人話夕曛。

題緯堂吟秋小照
金風颯颯易生愁，何事寒林托興幽。方喜令君春有脚，莫吟童子夜垂頭。丹楓色爲空山絢，黄菊香從老圃留。此景寥蕭應讓我，小詩慣和候蟲秋。

題龔香雪長松片石圖
松髯之而，石骨瘦透。此山澤臞，所獨消受。君才瑰異，腹笥繁富。况工臨池，釵折屋漏。乃館閣人，胡愛巖岫。始知高懷，落落宇宙。一片盤陀，斑駁苔繡。結趺可坐，礪齒可潄。五鬣䕃之，午不知晝。映入䰅眉，皆作緑皺。似陶通明，笙簧淸奏。豈米火正，必納諸袖。松老成鱗，石怪如瘤。好與先生，作朋三壽。

楊星園館選南歸賦賀
凌雲賦就入蓬瀛，宫錦還鄉晝繡榮。少日曾稱七才子，去年猶是一諸生。風催北徙開鵬路（君以拔貢佹失赴北闈，遂聯捷入翰林），秋到南歸趂雁程。笑我久閒塗抹手，因君重憶玉堂淸。

題湯蓉溪洗硯圖
粤嶠滇雲宦蹟長，循聲處處有甘棠。只餘一事輸包老，歸槖還多硯一方。

其二
等是人間一硯田，羨翁多稼獨逢年。烏絲紙傍紅絲石，笑我還資潤筆錢。

荅友
一縷心香息衆囂，已甘門徑掩蓬蒿。書難盡信常疑孟，詩偶無題且和陶。白日百年浮世短，名山一代幾人高。尚憐捉鼻淸吟處，見笑人間湖海豪。

刊刻汪文端師集既就兒軰勸以拙集付梓勉狥其請書以誌愧
師資幸托棗梨酬，愧以蕪詞續選樓。閒惜半生心力瘁，老思一卷姓名留。先生在日曾靑眼，弟子如今也白頭。太息斵輪人已去，乞誰刊定夜窻幽。

其二
少日頻蒙説項斯，微名稍稍動人知。豈期晚節雕蟲技，還待餘光附驥馳。典册高文華國手，漁樵野調散人詞。曾叨嶰管和鳴囑，愧作無腔短笛吹。

其三
早從詩句判升沉，鳯翽朝陽鶴和隂。公有文章兼事業，我無鐘鼎竟山林。敢追漢殿凌雲賦，聊附康衢擊壤吟。重向燈前展師集，始知盛世有元音。

其四
天與才華本不多，虛勞飯顆費吟哦。少貪禆販書陶葉，老想光隂挽魯戈。關令靑牛瞻紫氣，琴高赤鯉跨滄波。人間大有堪游戲，一笑徒將墨對磨。

其五
淵源囘首醉翁亭，才分眞慚去逕庭。座接曾資近朱赤，門高敢説出藍靑。傳衣莫副應留憾，殘錦無多尚乞靈。笑把蘭苕自裁剪，有人金翅劈滄溟。

其六
纔識甘辛髩早殘，竿頭欲進歩蘭單。千秋如許談何易，一字求安已大難。未免惜他雞肋棄，知誰留此豹皮看。只餘結習難消處，或作微漚點海瀾。

卷二十五　己亥
服闋後親友多勸赴官作詩誌意
祥琴纔罷忍彈冠，多少鑼聲催上竿。垂老畵成名士餅，旁觀欲敗煉師丹。敢憑野笠驕文繡，恐食官倉又素餐。䑛掌孤熊自知分，不關貪坐釣魚灘。

其二
此身敢便托高雲，實以迂踈怯組纁。苦筍味堪差致仕，甘蕉生怕受彈文。我需於世原無幾，客望斯人恐太殷。多少田間身再出，聲名徃徃損淸芬。

浙遊口占
七年不出邑東門，忽買扁舟去故園。南浦一篙新漲水，東風三月落花村。懶常閉戸將終老，貧則求人稍貶尊。落魄江湖重載酒，倦㳺情緒總難論。

舟過無錫晤顧晴沙觀察適同年陸朗甫方伯乞養歸亦以是日至遂同㳺惠山用前歲題晴沙響泉集韻
千里關心出處身，停雲遠望每勞神。十年但作相思字，一日欣逢兩故人。近狀共驚新白髮，舊遊重話軟紅塵。歸田同此循陔願，歎我今偏不逮親。

其二
素節相期玉不瑕，看他宦海競時華。幾人叔度曾歌袴，佳士君謨亦製茶。一部河渠胸有竹（朗甫以所著《運河考》見貽），百家詩格眼無花（晴沙善論詩）。品泉亭下相携坐，此味何如早晚衙。

到杭州寓門人沈南雷儀部宅卻贈
浙水分携十四春，重來相見倍情親。西湖要我爲遊客，東道因君有主人。掃榻爲安行李穩，典衣催治酒肴珍。及門著錄知多少，誰似彭宣誼最眞。

其二
淸風亷使舊留貽（謂尊人椒園按察），蘭錡家聲似昔時。投刺到門無俗客，讀書滿屋有佳兒。手栽桃李皆時彦，事畢松楸近選期（君屢膺典試分校之役，今以服闋將赴補）。議禮曲臺資掌故，鋒車莫漫出山遲。

西湖晤袁子才喜贈
不曾識面早相知，良會眞成意外奇。才可必傳能有幾，老猶得見未嫌遲。蘇隄二月春如水，杜牧三生髩有絲。一个西湖一才子，此來端不枉遊資。

其二
朝衫脫後占詞塲，三十年來獨擅長。交契最深嚴節度（尹文端節制兩江時知君最深），軰行漸作魯靈光。漫從近代推初白，自説前生出點蒼。笑我曩從西洱過，不知卽是鄭公鄉（君自言前生爲點蒼山五百年老猴。余昔從軍過㸃蒼，萬樹猿聲，不知中有君巢穴也）。

其三
携家來住武林春（君携眷属寓湖楼），書畵隨身集等身。與我相逢三竺路，此翁頗似六朝人。酒間贈妓題團扇，雨後尋詩墊角巾。他日西湖遊覽志，或應添記兩閒民。

晤沈佩蘭孝亷吕映微秀才
吾黨推才彦，淸狂兩少年。工詩三折臂，賣賦幾文錢。奇字多誰問，寒灰死復燃（吕多識奇字，沈被黜後再發觧）。故鄉留不住，都在越江邉。

其二
跡喜聯牀近，閒來好唱酬（俱客錢竹初寓舍）。謀身無半畝，放眼有千秋。歩屐明湖霽，挑燈旅舘幽。兩人吟眺處，應可慰羈愁。

陳望之觀察招同袁子才王夢樓顧涑園張諤庭讌集卽席賦呈
扁舟訪舊浙江邉，寵荷佳招櫻筍天。千里故人移使節（君自閩調浙），一時名士聚賔筵。油囊酒到杯浮露，畫舫齋成屋似船。不敢便將泉石傲，使君風雅自堪傳。

其二
佳麗餘杭宦轍留，花間喝道也風流。君才到處能驚座，吾老虛名愧倚樓。繡幕官高英簜節，釣篷人擁木棉裘。惹他胥隸從旁笑，何處飛來此野鷗。

子才席上遇閒雲女郎以小照乞題醉後書三絶句
靈心慧眼嫩腰肢，二月東風楊柳絲。這个女郎殊不俗，手持畵卷乞題詩。

其二
是誰月旦品風華，喚作人間女探花。試向十眉圖比較，黄崇嘏恐不如他（黄崇嘏五代時西蜀女狀元）。

其三
偏向嚴光眼獨靑，羊裘也染麝蘭馨。他家足慣加人腹，夜半須防犯女星（謂君所善嚴生）。

靈隱寺
從來創寺宇，必占名山内。豈知寺一創，山反去而背。我來靈隱遊，歩歩入烟靄。松聲與水聲，一路響天籟。靈峯况飛來，其下激奔瀬。淸寒透毛竅，使我骨欲蛻。預擬到寺中，更有奇景最。豈期欵門入，繚垣逈隔礙。但有殿閣高，絶少林壑會。一笑開堂僧，其俗等市儈。占得好溪山，仍復推出外。譬若佛莊嚴，丈六巋然大。内實草泥成，外乃丹碧繪。

虎跑泉
人無衣不華，山無樹不肥。靑山得嘉樹，如人披好衣。言尋虎跑泉，虎去泉猶滋。山本以泉名，竒乃在林霏。十里松杉靑，夾路迎驂騑。漸入益深蔚，綠雲滃成圍。偶然葉罅處，一綫漏日暉。映入䰅眉蒼，各訝昔面非。信有蔚藍天，隔斷紅塵鞿。趺坐石橋上，流連澹忘歸。天風颯然至，萬葉鱗甲飛。忽疑深山中，尚有虎作威。

石屋洞
山根㧞地起，雷斧忽一劈。一劈深數丈，谺然洞室闢。石龕俯而瞰，仰睇恐崩拆。一壓必虀粉，欲遁安有隙。豈知石渾成，不藉搘以壁。居然無梁殿，逈勝陶複宅。奇巧出天造，可悟化工迹。應眞五百餘，人力枉雕刻（洞石多刻佛像）。巖隂石氣潤，點滴渗靈液。山僧取供茶，啜我坐布席。旁更一罅開，螺旋入深碧（旁又一小洞，名「滄海浮螺」）。客復思窮探，覔徑濶僅尺。鼷鼠鑚牛角，毋乃太偪窄。

龍井
湖上諸峯巒，面皆向湖多。龍欲蔵其珠，别自開雲窩。層岡廻複中，曲徑緣烟蘿。一泓湛寒碧，古井澄不波。元淨昔結茆，退院靜養疴。蘇公偶相訪，禪悦資淸哦。相送出風篁，不覺溪橋過。惜哉我來晚，弗及參維摩。鐘魚靑豆房，但有俗頭陀。楚楚披戒衲，汲汲迎朝鞾。毋乃爲井辱，道價逈殊科。僧也聞之笑，方外幸勿苛。我固非辨才，客亦非東坡。

同年孫星士侍講家有園林之勝招同子才南雷讌集卽事
堯夫到處有行窩，惹得先生掃逕蘿。園近西湖通水活，樽開北海愛人過。風霜樹古鱗皆蜕，泉石身高髩未皤。抛卻朝衫貪釣笠，林亭未免悞人多。

與子才泛舟歸其家姬正倚湖樓子才大有防客窺伺之意詩以調之
湖舫歸時未夕隂，有人樓上撫靑琴。漫因妾面防郎面，未便他心似我心。平視原來才子氣，近嗔休引麗人吟。泊舟故傍紅欄下，或恐鈎簾有墮簮。

滿眼
滿眼繁華日及驕，歡場爭逞少年豪。行行且止誰回顧，汲汲如狂恐太勞。殘炷燈花騰赤燄，收場戯鼓出紅袍。養生常帶三分餓，此處潜夫見稍高。

喜遇邵耐亭話舊
故鄉不見見他鄉，此會眞非意敢望。面有少容君未老，身餘傲骨我猶狂。畹蘭香夢期傳笏，池草殘詩感對牀（君尚未有子，今以令弟杭守君之䘮來杭）。可惜明朝又將别，爲君多坐一更長（余將發舟而君至）。

西湖雜詩
六橋曾泛畵船過，十四年來一刹那。今歲重遊春較晚，錢塘門外落花多。

其二
雨後湖隄凈麴塵，莫嫌到日已殘春。遊人過盡鉛華少，纔見湖山面目眞。

其三
何須簫鼓沸蘭舟，山水淸暉愛薄遊。三四寓公觴咏處，西湖也覺更風流（子才、夢楼、竹初更番治具，連日泛湖）。

其四
不信風流倩女䰟，千年猶覺有餘芬。關情一道裙腰草，綠到西泠蘇小墳。

其五
魚羮醋縷味稱奇，想自南遷宋嫂遺。也比燕京煼栗法，來從汴土李和兒（湖上酒肆賣醋縷魚，頗佳）。

其六
重過蓮池跡已陳，女尼那復記前因。當年緑髩看纔剃，竪拂今爲首座人（余昔携家遊湖，寓蓮池女庵）。

其七
葛嶺南園一代狂，欲尋遺跡已滄桑。賈堂蟋蟀韓莊犬，留與遊人話夕陽。

其八
嚴郎消瘦最情癡，畫得紅粧代乞詩。窮秀才携倚門女，向人誇説是西施。

其九
老去詩人兩髩秋，袛憑才筆占風流。若非紅粉名心在，誰肯樽前伴白頭。

其十
天水空明笛一枝，斷橋人靜月斜時。湖樓多少慿欄女，明日家家説項斯（吾鄉三項生善歌，來寓湖上，每夕在斷橋亭奏伎，傾一時）。

其十一
花開緩緩到餘杭，正遇淸齋學太常。今夜河魁須禁忌，可憐天壤此王郎（夢楼茹素奉佛，其夫人來遊湖，與談禅而别）。

其十二
手翻樂府教棃園，可是塡詞辛稼軒。唱到曲中腸斷句，眼光偷㸔客銷䰟（夢楼在杭製新曲教棃園）。

其十三
但一聞聲記不訛，琵琶盲女賽横波。老夫亦以耳爲目，認作西天阿律多（盲女王三姑知詩文，當衆客㳫至，一接談輙記其人，酬應不爽）。

其十四
靈隱山深古木平，冷泉常是在山淸。朝朝裙屐遊塵滿，不改蒼寒是此聲。

其十五
曾記從軍入百蠻，每從馬上看烟巒。而今髀裏全生肉，重爲湖山一據鞍（是日借馬遊虎跑、理安諸勝）。

其十六
古樹千章總十圍，理安僧寺好禪扉。樓前盡日濛濛雨，都是空山濕翠飛。

其十七
我愛看山擬結隣，住山何又羡紅塵。勞他老衲開方丈，親出山來接貴人。

其十八
僧寮楹帖彩鮮明，墨寳爭誇翰苑名。卻是醉翁門下士，者番方覺老夫榮（諸寺院多南雷、芷塘楹帖）。

其十九
來時桑葉綠隂連，歸去枝枝秃似拳。不覺出門時已久，春蠶三起又三眠。

寄慶雨峯觀察蕪湖
薇省才名徹帝知，春風南國駐旌旗。人於叔度歌來暮，地本韋丹有去思。鎻鑰雄關兼榷筭，江山陳迹再題詩。官箴但守家規足，處處棠隂召伯遺（尊人尹文端公節制兩江最久，君嘗隨侍）。

其二
東閣丹鉛共讀書，囘頭已是卅年餘（己巳、庚午間余客君家頗久）。郎君官果施行馬，老友身今托釣魚。門第高須名宦稱，江湖遠與故人踈。相思甚欲來相訪，着慣漁簑怕曵裾。

孫補山藩伯自滇南遠寄手書并錄路過曩宋關之作見示關在騰越州外昔征緬時經畧傅文忠公出師路也補山以余曾同在幕下故錄寄焉接讀之下情見乎詞感舊懷人敬次來韻
騰衝關外嶺千盤，路接沙塲感據鞍。身入不毛人易老，陣留戰血地猶丹。山河囘首騎箕遠，壁壘驚心折㦸寒。同是征南戎幕客，八哀詩忍剪燈㸔。

去歲莊似撰自陜囘秋帆開府寄聲慰唁且約余作陜遊今似撰赴陜與余結伴行有日矣會時將伏暑遂不果寄詩述懷
形勝三秦控塞垣，儒臣開府鎭雄繁。帝將節鉞儲良相，世仰文章稱狀元。千騎上頭䨇纛肅，九州西面一關尊。立身豈但蓬山頂，要使勳高華嶽論。

其二
欲知來暮慰輿情，一幅烟嵐陟華行（公昔禱雨華山，輙應。嘗繪《陟華圖》，余爲題句）。禱嶽心能通白帝，爲霖功早活蒼生。褰帷驛路春行部，安堵人家曉過兵（西師往囘，民不知役）。聞説政餘仍嘯咏，又將彩筆賦華淸。

其三
一從初服返茅齋，屢接郇箋老眼揩。出處豈關天下望，寒暄偏累故人懷。春風渭樹人千里，秋露秦葭水一涯。不是雲霄能念舊，誰從林下問芒鞋。

其四
驅車已擬赴臨潼，半爲尋詩半訪公。召伯化從分陜見，賈生文愛過秦工。身非熱客愁衝暑，時正炎官欲逞雄。我本苦吟驢背者，來須風雪㶚橋中。

疽發於背醫來以刀割治作詩誌痛
百病伺衰來侮我，始知身老無一可。眼昏齒豁且勿論，七尺頑軀結果蓏。初謂癬疥不足憂，旋復墳起如贅疣。脹疑欲化馬背腫，痛若被螫蠆尾鈎。醫來技窮匕首見，發硎直似刳庖牛。我愁癭割身亦死，渠謂癰養病弗瘳。一刀初入淚迸落，兩刀三刀䘮䰟魄。可憐消瘦一枯肌，不足當拳况鋒鍔。膚革幾防鑿壁穿，肺肝直恐和盤托。幸我囘頭看不見，但見奴僮也驚愕。憶昔從軍絶徼秋，金瘡常備中戈矛。卻憐今日刀鋩血，不作沙塲刮骨流。

病起
病榻呻吟久不眠，剥膚痛定喜新痊。漸離藥餌停爐火，尚斷葷腥省杖錢。與世無裨原長物，自今不死總餘年。緣知百甕黄虀菜，尚有吾生未了緣。

野望
瘦削多時减帶圍，支笻今日出柴扉。早收人喜篘新釀，乍冷天催贖敝衣。節物關心秋色老，江湖屏跡故交稀。試拈詩筆猶强在，醉墨塗鵶又一揮。

書所見
孔敎所到處，無不有佛敎。佛教所到處，孔教或不到。四裔獉狉區，詎有孔子廟。如來觀世音，乃皆莊嚴妙。何哉正學炳，反輸異端爆。豈非福利説，易爲愚民告。要其俗雖殊，固不外吾道。君仁而臣忠，父慈而子孝。孔書縱不至，光遠則已耀。

其二
世儒好闢佛，多欲窮其精。我但言其粗，了然自易明。其教嚴戒殺，物命固長成。卻絶男女欲，不許人類生。將使大千界，人滅物滿盈。此豈造化理，流毒逾秦坑。試起廣長舌，將以何説爭。

王述菴從軍滇蜀閲七八年凱旋後超擢廷尉兹乞假歸塟事畢還朝道經毘陵停舟話舊賦贈
烏撒匆匆握别遥，何期相晤在江郊。十年京國詩文契，萬里邊塵患難交。曵履喜公遷棘寺，息機笑我老書巢。停舟不盡離懷訴，坐到斜陽掛樹梢。

其二
滇疆蜀徼佐軍籌，奏凱歸來進秩優。蟣蝨久知生介胄，貂蟬眞見出兠鍪（公蒙恩賜孔雀翎）。焚黄詔特榮先壟，飛白書應起賜樓（新構第宅）。卻憶吾家老元叔，與公曾共赴星郵（傷璞函殉難也）。

其三
陸隨絳灌本殊科，誰似先生兩不磨。文苑才偏臨陣勇，戰塲歸又著書多。放翁詩滿成都市，劉秩身當曵落河。如此儒冠纔不負，眼看靑史入編摩。

其四
主盟壇坫集吟朋，隻手輪扶大雅升。劉翼罵人人不恨，孟嘗問客客何能。群情爭赴如流水，古學相推有續燈。愧我名場久踈隔，順風呼讓最高層。

述菴到常適袁子才亦至遂并招蓉龕緘齋魯斯讌集寓齋卽事
邂逅名流集，朋簮此會奇。我當師北靣，客似醼南皮。扶醉花頭下，聯吟燭跋時。聼談軍府罷，騷壘又張旗。

其二
舊雨兼今雨，南轅又北轅（述菴赴京，子才還金陵）。升沉兩岐路，會合一淸尊。明日征帆影，相思醉墨痕。荒村獨歸處，誰送我柴門。

寓齋桂四株余到日正放花留連旬日得詩七首
四株丹粟倚簷栽，百斛濃香滿屋來。最是今年時令正，中秋節候恰花開。

其二
相國勤勞在廟廊，自從買宅未聞香。一區翻似開甥舘，放我花間坦腹牀（寓舍爲余外舅程雲塘相公第。相公買宅後未嘗歸，命余入城作寓）。

其三
自笑涪翁本鈍根，口頭禪被佛堂嗔。如何便到香天界，幻出如來金粟身。

其四
不信名香觧作媒，惹他隣女上墻隈。老夫也自忘衰醜，只道窺墻爲玉來（隣女多梯墻折花，故戲云尔）。

其五
倚樹吳剛耐冷偏，消他淸福夜凉天。客中半臂無人送，遥與嫦娥共不眠。

其六
香中久坐不知聞，如入瑶林豈覺珍。出去忽驚寒蝶繞，始知身是染香人（佛經言染香人遍體皆香而不自覺）。

其七
幽芬似與伴衰遲，來是開時去謝時。天遣淸緣托叢桂，小山不住更何之。

與客談黔中牟珠洞之勝補記以詩
我不知混沌以前世界作何狀，可亦地在下、天在上，禽羽獸蹄人躶相。自從攬勝牟珠洞，乃知人物與今同一樣。峭壁劃然開，中有小九垓。山僧秉炬導我入，千變萬怪何奇哉。谺如門啟扉，矗如柱立礎。方如棋罫圓如鼓，蹲如狻猊伏如虎。又有釋迦古佛觀世音，手掣香象調鸚鵡。都是胚胎石渾成，畵所不到况椎斧。謂是人雕鎸，世間安得愚公與楊焉。謂是化工肖物像，物像在後此在盤古先。始知龍漢刼前舊人物，水火風輪相蕩汨。一齊鎔入洪爐中，有不化者剩石骨。海桑陵谷變遷俱已盡，偶然留此迹不没。龍髯軒鼎追蠡鐘，詎足相提較歲月。儒生拘墟守尺寸，動云六合以外存弗論。豈識洪荒槖籥有泄處，仍在人間堪體認。不信試探巖壑奇，此中豈特巢燧羲。但從迹象究終始，十二萬年前後俱可知。

同年儲玉函罷官歸僑居郡城與余寓舍相對晨夕過從賦贈
長安履舄日從游，故里相逢已白頭。官本淸貧歸益窘，少猶恬退老何求。民因㧞薤懷亷吏，身學鋤瓜比故侯。尚有名流風味在，未妨得失付浮漚。

其二
望衡對宇兩閒身，贏得論文共夕晨。我軰賞心惟此事，故人聚首也前因。江湖且樂無懷世，富貴須歸有福人。一卷新詩數杯酒，淸緣亦頗勝紅塵。

喜晤門人江淑齋郎中卽送赴補
一别俄驚十七年，門生䰅髩也蒼然。倘非名紙幾難識，猶記程文妙可傳。槖筆行遷烏府座，吹笙重話鹿鳴筵（君爲余壬午鄊闈所取士，今以御史記名）。不須苦把荒莊説，我尚江村有薄田。

其二
依然風味帶酸寒，粉署淸聲脱粟餐。帖括尚勤兒軰課，苞苴久絶選人干（君掌武選，力杜請托，退直後輙課子弟文）。能留書味原尋樂，不領人情好做官。看取虛懷聆受處，早知樹立稱儒冠。

再贈子才
論君詩能僂指數，誦君詩能脫口出。一尺便便孝先腹，似特爲君貯詩設。笑比劉邕癖嗜痂，直欲啖到滿身血。世儒目論多拘牽，每薄今人慕古賢。庸知不朽有眞價，何論已徃與目前。退之爲雲逐東野，杜陵落月懷青蓮。豈非同時卽鍳定，逆知其才後必傳。老夫隻眼不輕許，此事曾經歴甘苦。閉門自謂造車精，出見輪班慚弄斧。不覺私心大屈服，欲爲先生定千古。風流况復占江表，春晝花明秋月皎。精求肴饌課廚娘，徤逞腰肢鬬房老。江湖到處有逢迎，山水頻年恣尋討。其人於世無可用，偏覺世間不可少。獨憐我軰一書生，何福能消此段情。富貴猶輸閒跌宕，神仙也妬太聰明。願君珍重保黄髮，長享高年養大名。

閲史戯作
閒翻靑史坐凉宵，頃刻興衰閲幾朝。寸燭未殘千載過，先生笑比爛柯樵。

其二
名入靑編事已賒，入來仍墮海無涯。掩書兀坐還私問，可算恒河裏一沙。

閒居無事取子才心餘述菴晴沙白華玉函璞函諸君詩手自評閱輙成八首
千里懷人白露時，一編氷雪慰相思。蕭齋日與諸君見，可惜諸君不得知。

其二
多是長安舊徃還，入聯坐席出聯鞍。當時不覺從游樂，誰識如今一面難。

其三
才名官位本殊科，此事由來有折磨。滿案詩篇排束笋，冗官常比達官多。

其四
新知舊識總吟朋，老眼臨文肯世情。心賞不關交厚薄，此中我自最分明。

其五
穠李夭桃麗色殊，端相終欠幾分臞。可憐多少狂蜂蝶，曾見梅花一面無。

其六
姊妹新粧共倚欄，孰宜施粉孰宜丹。背人卻向菱花照，還把㸔人眼自㸔。

其七
少時學語苦難圓，只道工夫半未全。到老始知非力取，三分人事七分天。

其八
流年况擲等閒過，老去空悲兩髩皤。貧始燒丹病求艾，此生何事不蹉跎。

數月内頻送南雷述菴淑齋諸人赴京補官戲作
柳條折盡送人行，都謁承明上玉京。老寡頻㸔隣女嫁，白頭重憶舊風情。

其二
袍笏登塲也等閒，惹他動色到柴關。妻兒翻不如猿鶴，啼怨山人不出山。

其三
同學都㸔入宦途，誰從林下譜康衢。野夫歌咏昇平處，或亦淸時不可無。

蘇州喜晤祝芷堂
相逢何意在吳船，樽酒論文喜欲顚。詩有替人身可老，世多名士集誰傳。尚煩手校侯芭字（承指出拙集中訛字），漫説莊荒陸氏田。十四五年纔得見，故應一面也論緣。

其二
登第靑春一榜無（君登第時年才二十餘），鬑鬑今亦有髭䰅。㸔君名比韓門峻，催我身爲魯殿孤。懷袖字難三歲滅，著書人已十分臞。多煩懇欵停舟話，剪燭還商出處途。

同蓉溪芷堂遊獅子林題壁兼寄園主同年黄雲衢侍御
維摩丈室走終日，長房縮地稱仙術。人間乃有獅子林，一畝中藏百里濶。取勢在曲不在直，命意在空不在實。選盡湖黿皺瘦透，幻出奇峯排一一。大或朱勔綱上餘，小或米顚袖中出。躨跜如見奇獸蹲，痀瘻似逢老人叱。嵌空都作骷髏竅，孤特欲撑散卓筆。一簣猶嫌佔地多，寸土不留惟立骨。俯瞰平池浸影寒，還比江峯鼓湘瑟。山蹊一綫更紆迴，九曲珠穿蟻行隙。入坎途愁墨穴深，出幽磴怯鈎梯窄。上方人語下弗聞，東面客來西未覿。有時相對手可援，急起追之幾重隔。箭筈門狹棧閣危，縮本摹成僅尋尺。遂令陶輪手掌地，折盡前齒後齒屐。想見匠心結撰勞，起稿或經四五易。人巧奪到天工處，能使鬼神亦䕶惜。數百年來幾陵谷，此獨堅完縫不裂。萬石融成一片靑，寸松長到千尋碧。倪迂當日慮崩頺，作圖欲傳不朽迹。豈知園更比圖永，宛委常含一區宅。我同勝侣來登臨，橫側㸔奇日將夕。踏花幸有僮引途，掃徑惜無主欵客。如此溪山不在家，主人大少烟霞癖。

淮遊
湖干小築久棲遲，忽向江頭雇柁師。鄉里兒童竊相笑，菊花時節别東籬。

其二
蘭橈如被晚鐘催，十幅蒲帆近夜開。翻似少年豪氣在，大江月黑一燈來。

其三
竹西歌吹蕩廻波，杜牧重來奈老何。正是揚州無月夜，免教無賴二分多。

其四
一曲淸歌酒一觥，消他畫燭䟦長檠。白頭閒昵紅裙醉，縱得相憐亦假情。

其五
沿淮民舍縛柴荆，屋脊雖高與岸平。釜底豈堪高枕卧，徃來客尚代擔驚。

其六
阻風還上浪花堆，閒寫蘭亭撥悶開。天爲吾家修故事，河聲如吼過淮來。

榷使寅和齋枉招過淮賦贈
恩光出入日華東，簜節頻移畫㦸紅。湖海襟期千里應，河淮筦鑰一關雄。愛論交每朋簮集，善理財惟估舶通。招到野夫來座上，此情早見古人風。

同年王惺園少宰典浙試事竣還朝相遇淮上話舊别後卻寄
主知特達冠朝篸，關陜巍科繼德涵。香案身依天咫尺，雅輪手挽運東南（公歴膺視學典試之命，皆在閩浙）。千秋遭際眞無兩，一等文章肯第三（廷試卷君在第三，上特擢第一）。莫怪經過不相迓，年來怕遇貴人談。

其二
一尊話舊月黄昏，雅愛叨將出處論。鈍少駿蹄追令僕，老思牛具課兒孫。山林鐘鼎原天性，廊廟江湖總國恩。曵履星辰有公等，何妨閒客釣江村。

晤陳蘭江同年賦贈
唱罷臚聲散似烟，何期客裏跡重聯。對牀此地同眠夕，一榜當時最少年。試手曾流車轍雨，殘牙重話餅綾筵。見君不敢誇高躅，君更歸田在我先（君宰寶雞一年）。

其二
過江書劍壯遊新，倒屣爭迎首路塵。議論盡傾登座客，英雄故在捉刀人。架無陳帙胸偏富，囊有新詩氣不貧。却恨相從何太晚，定交記取古淮濵。

觀劇卽事
逢場竿木逐兒嬉，顧影郎當袛自知。博得黄金買歌舞，可憐已過少年時。

其二
明識悲歡是戲場，不堪唱到可憐傷。假啼翻爲流眞淚，人笑癡翁太熱腸。

卷二十六　庚子
迎鑾曲
鸞旂行令啓靑陽，拂曙雲霞好景光。正是仙籌添算候，恰來海國驗春長。

其二
欲知聖主福如天，隔歲先逢大有年。老瓦盆中春酒滿，都思持獻輦途前。

其三
不獨民情望幸勞，我皇亦愛驗風謠。豳風圖畵康衢諺，十五年來繫旰宵。

其四
迎鑾野老望堯睂，歸語村鄰喜可知。三十年來凡五見，天容還似乍來時。

其五
九重恩沛萬方覃，偏是吳民感最諳。黄詔普蠲天下漕，輪年今恰到江南。

其六
兒童多少出江村，都是前廵過後蕃。迎到輦前天一笑，看他祖父又兒孫。

其七
雞犬桑麻景物昌，共期睿賞攬年芳。誰知别有關情處，半爲河防半海防。

其八
詔書頻下所經過，不許沿途粉飾多。本色文章宸賞在，春花能笑鳥能歌。

其九
渡江波暖峭帆開，二月風光取次催。鄧尉梅枝寒勒住，萬花畱待翠華來。

其十
淸問餘閒覽翠巒，麴塵風靜馬蹄乾。豫遊佳話人誰信，七十春秋尚據鞍。

其十一
江鄉花柳縱爭春，歲歲看來跡也陳。只有奎章隨處湧，一囘經過一囘新。

其十二
聞説西天佛入關，今秋來慶壽如山。南方别有三天竺，先湧香雲結妙鬘。

其十三
淸遠吳興山水殊，已開馳道候宸娛。詔書爲念蠶忙月，不遣移舟碧浪湖。

其十四
仁皇六度駐鸞和，繩武今看福更過。盛事古來曾幾見，祖孫已是百年多。

其十五
虞廷五載例堪循，從此吳民望更頻。送罷屬車齊合十，萬年天子歲來廵。

丹陽道中
曉發丹陽郭，春波綠上篙。河分江溜急，岸似峽門高。官路新舒柳，君恩舊賜袍。迎鑾何敢後，廿載俸錢叨。

順河集迎駕恭紀
拂露晨排駕，披星夜整冠。十年常望闕，千里此迎鑾。日景流暉照，天容帶笑看。康彊知帝壽，顔似舊時丹。

其二
憶昔樞曹日，曾隨豹尾行。揮毫氊帳夕，聯騎羽林營。身爲循陔退，心猶報國誠。道旁瞻翠葆，凝睇一含情。

漕帥鄂公延主淮陽講席賦呈
不曾瞻謁早心欽，敭歴封疆望最深。九折險經山削鐵（金川用兵，公在行間），四知淸到夜投金。高懷常與雲俱淡，短髩還欣雪未侵。粤嶠鈴轅艱一拜（公撫粤西時，余守鎭安，爲公屬吏。以從軍滇省，不獲趨謁），何期得侍在淮陰。

程晴嵐太史招飲荻庄卽事
小築堪尋勝，湖干第幾灣。是村仍近郭，有水可無山。疎宻花千樹，迴環屋數間。主人頭半白，養靜作禪關。

其二
牆垣全不設，但以竹爲籬。棗熟鄰應撲，花開客共知。王猷堪竟入，董相也頻窺。獨樂名殊隘，輸君景不私。

其三
勝地閒時日，難兼抵寸金。園眞依渌水，人已脫華簪。鷗是忘機侣，花含解語心。看君知足處，直欲老亭林。

其四
客裏無交舊，欣君此結廬。軟紅談往跡，嫩緑䕃幽居。舊雨爲今雨，前魚接後魚。只愁來往數，多費爾盤蔬。

讀陸放翁詩題後
晴霞散綺光滿空，萬馬蹴陣聲隆隆。狼籍心花怒猶熱，映入燭燄成長虹。南渡全忘復讐事，畱作先生不平氣。况兼才思十倍雄，萬斛原泉不擇地。好景當前人弗見，觸目輙歸剪裁麗。直罄造物無盡藏，不許天公稍自秘。人言翁詩太求工，先得佳句後訖功。欲與千秋鬭顔色，寧免畧傅胭脂紅。要其艶質本獨絶，修飾乃益妍無窮。不然無鹽滿面粉，豈遂可列施嬙中。晚年藻采更悉擯，淡掃蛾睂使人認。老婆舌頭老嫗頤，拾來都與名理印。試讀渭南以後詩，八九十歳猶精進。乃知耄學益勤劬，老境逾甘啖蔗如。慚余五十編詩日，纔是先生存稿初。

送别陳蘭江龔東知
縞紵相逢淮水濵，論交方喜對牀新。穿花香染蜂隨客，剪燭談深鼠惱人。兩月琴尊成舊雨，一堂履舄又前塵。畱髠地主今何在，存殁關心一愴神（二君皆寅和齋上客也，時和齋已去世）。

大學士雲巖阿公平金川後治河豫省事畢趨赴行在道經淮城相見話舊敬呈三律
信有熙朝柱石臣，文經武緯贊鴻鈞。蠶叢路闢千重嶺，麟閣形圖第一人。郭令勳名眞葢世，范公憂樂豈關身。十年重見頭還黑，此是蒼生福正新。

其二
平賊歸來又障川，都將艱鉅一身肩。紀功難了三千牘，名世須論五百年。鳥道連雲探穴險，鯨波翻雪築隄堅。從今奏到平成績，安穩常依日月邊。

其三
征南幕下記趨隨，親見籌邊策不遺。意氣人皆吞小醜，事權公是統偏師。畫灰囘憶爐邊字，剪燭重論局後棋。今日勳庸滿天下，苦心能得幾人知。

陳竹泉苗寨班春圖（君嘗判黔之都江，所部多生苗地）
繡虎朱旂寶馬鞭，書生袴褶入蠻天。獉狉從古無官到，始識王尊叱馭堅。

其二
苗家土俗也風流，山寨何因駐絳騶。莫是蘆笙催跳月，使君出郭作遨頭。

其三
連雲大箐字牛皮，險仄途愁命一絲。不是過來人不識，故應向我乞題詩（牛皮箐皆生苗所居，余昔往古州過此）。

又題采菊圖
自從陶潛愛秋菊，此花遂爲隱者獨。豈知後世菊事繁，也染胭脂鬬芳縟。醉楊妃與粉西施（紅白二菊名，見《彚苑》），全變東籬昔面目。君獨歸田餐落英，得毋猶誤舊虛名。不如還逐春風去，桃李河陽種滿城。

寓齋卽事
屏跡少塵事，素心稀往囘。茗香人睡起，雨濕燕歸來。按譜琴三叠，澆書酒一杯。不知春已盡，花落滿蒼苔。

漂母祠和韻
神祠因一飯，千載尚銘恩。月旦歸巾幗，烝嘗抵子孫。士窮來欲哭，女俠此長存。亭長妻何陋，盤餐太較論。

貞女芮泰姑詩（當塗人，未嫁而夫楊之嘉死，矢節爲其夫養親立孤）
白頭猶是女兒身，辛苦持門幾十春。絶似子中通籍後，不曾食祿作忠臣。

其二
那得閒依繡佛燈，課嚴菽乳日三升。市兒買得都稱歎，片片懷淸寡女冰（以磨豆腐爲生）。

其三
三生石也記功無，爲養重親爲立孤。他日九原相見處，可憐猶未識兒夫。

億生獻賦行在召試入等得官中書舍人詩以寄賀
得官不待試槐黄，新樣泥金報喜忙。賦草逈呈黄幄殿，詔書榮拜紫薇郞。西垣禁地初翔歩，南國詞壇久擅塲。螭陛鑾坡看發軔，尚書貽後澤原長。

其二
翻階紅藥記前因，年久難尋舊履塵（余出内閣已廿二年）。有汝一家添後輩，愧余廿載似陳人。官登瑣闥班原貴，地與瀛洲路最親。他日五雲臚唱處，家聲蓬頂又傳薪（君曾祖裘蕚公己丑科狀元）。

在淮無事搜得軼事二則各系以詩
《徐仲車集》：淮陰一婦人，有盗殺其夫而娶之，婦弗知也。生二子矣，盗以爲相從久，必不恨，偶同舟過其夫死處，乃語之。婦大慟，走訴官，置之法，并投二子於河。俟盗戮，亦自沉死。
藁砧不歸鬼夜嘯，紅顔無依泣再醮。豈知新薦枕席人，卽是中途殺夫盗。盗雖貪色亦防讎，守口頻年不露謀。生得兩兒俱丱角，想來恩重如山邱。同舟偶過殺夫處，一語似鬼開其喉。紅顔聞之勃然變，睂作劍睂面鐵面。慟哭奔來訴縣庭，深仇近在同巢燕。身是冤魂結髮妻，故夫爲我屍千片。罪人斯得網難逃，眦裂看他斬市曹。膝下兩兒俱賊種，牽來併與擲洪濤。伸冤雪恥俱完事，我亦何顔見天地。一婦曾經斃兩夫，餵狗猶愁狗不飼。剰有淸淮洗此羞，横身躍入盤渦沸。此意令人絶可憐，身雖叢垢志仍堅。君看甄女爲曹婦，明識夫讐尚抱眠。

其二
《夷堅志》：金海陵南下時，淮陰磨盤灘張生妻卓氏爲金將所得，卽僞與歡，并告以故夫有藏鏹，乃同往逼取之。金將以爲愛己也，盡以所擄委之。會軍變北歸，卓乃醉而殺之，囊其物歸故夫。謂當時若不設逼銀計，彼必不深信，使我得伺間且倍獲也。
磨盤灘前鐵騎渡，擄得蛾睂伴戎幕。明知非偶且相隨，撇下家雞伴野鶩。兒家尚有白鏹多，一并劫來爲君富。聯騎直入所居堂，倒庋親搜複壁藏。蘼蕪有人戟手罵，嫁得劉郎背阮郎。虬髯將軍大稱意，此婦愛我心不貳。别掠金珠滿槖中，管籥將來親手畀。一朝軍變赴歸途，斗酒沽來醉此奴。手剚長刀鞭馬出，盡擕所獲覓前夫。前夫見之方切齒，行笈一開乃倍蓰。始知入室假操戈，正是垂綸厚設餌。欲誑孟嘗裘千金，先割商於地六里。嗚呼用智何太奇，南八不死果有爲。䧟身虎穴竟殺虎，古來處變原多岐。獨憐此事亦倖濟，不然身辱骨亦碎。君不見段公擊笏反被戕，景清懷刄終不遂。

寓齋
笑比齋堂偶掛單，無端畱滯到春殘。浪遊誤了看花眼，開過丁香又牡丹。

送春
踏盡苔痕屐齒泥，銷魂今日畵欄西。落花何與黄鶯事，也爲春歸不住啼。

其二
去已堂堂不待催，暗添蕭索上池臺。勞他落日囘殘照，猶送牆西樹影來。

和晴嵐贈别原韻
聯袂曾趨朶殿東，各收宦跡到山中。才名敢便輕餘子，家事毋煩溷乃公。坐擁一庭花富貴，歩隨幾隊蝶雌雄。兩人都是閒鷗侣，翻怪平時信不通。

其二
感慨非關别玉墀，相看各已髩成絲。乞誰少許丹砂劑，還我當初黑髮時。十七史從何處説，百千家賸幾篇詩。立言已是儒生末，况少曹碑幼婦詞。

其三
十載分飛履舄塵，偶然聚首也良因。我慚湖海稱豪士，君有園林作主人。辛苦子雲期後世，高閒摩詰認前身。臨分那禁離懷惡，一帶淮隄柳正新。

舟行
一枝柔艣泛波空，牽曵詩魂入夢中。笑比摇籃引兒睡，老夫奇訣得還童（江村人臥小兒於竹籃，摇之使眠，謂之摇籃）。

其二
十分帆飽㨗於鞭，恣意艑郞企腳眠。行盡江湖看世態，驕人第一順風船。

其三
何物中宵閣閣鳴，似憐孤寂送繁聲。罷官野宿無梆鼓，兩岸蝦蟆爲打更。

高郵道中卽目
雲淨天涵卵色嬌，布帆無恙穩歸橈。人依隄柳同眠起，鳥立風枝愛蕩摇。湖水濶疑無地界，河流平爲近江潮。文游臺上秦淮海，千載何當酧酒招。

渡江
塵沙千里黦征衫，今日金焦覽碧巉。潮定未分消長水，風横兼使往來帆。過山不上僧含笑（擬登金山不果），到岸無驚客解嚴。計日鄉園看梅雨，遥知濃緑滿松杉。

晚泊京口
浩浩江頭沸市聲，戢篙暫候晚潮生。大風白浪平吞岸，落日靑山半入城。地險南徐猶作鎭，時淸北府漫論兵。一編丁卯詩人集，畱伴孤舟對月明。

到家
榆柳湖干社，俄驚五月初。去纔飛燕子，歸幸及鰣魚。病婦能謀酒，嬌兒競挽裾。人生生處樂，何事别鄉閭。

偶筆
阻風中酒幾江程，卸卻征衫節物更。久客乍歸家犬吠，故人招飲樹雞烹。溪流橋下初添漲，時鳥林間已變聲。老愛投閒無遠志，鄉園風味倍關情。

閒歩村落
昇平樂事滿邨墟，身在羲皇太古初。土銼餅香收麥後，瓦盆酒賤壓茅餘。社多祭品誇鄉老，縣少催符下里胥。可惜無人畵成幅，野夫拾到筆頭書。

喜晤嵇蘭谷賦贈
故人何幸一尊同，良會眞非意計中。家世相門還有相，鄉閭公事所言公（君以公事來郡城）。趨庭共羨斑衣綵，迎輦新題御筆紅。看爾少年今亦老，阿兄那得不成翁。

其二
記得班荆在㸃蒼（君官滇時，辦軍郵點蒼山下，余從軍過之談竟夕），軍郵千仭正輸將。半空有路聞雞犬，六月如冬下雪霜。往事俄成泥爪幻，均徭猶頌口碑長（君辦軍需獨以恤民稱）。可應髀肉潛生後，重話生平舊戰塲（「半空」一聯，乃自淮歸途次無意中所得。憶生平所歴，惟點蒼山有此景，擬足成之，補入滇南卷中。適抵郡城而蘭谷至，則昔從軍滇南時，相遇點蒼山下班荆道故光景，宛然在目也，遂補綴成篇奉贈，覺此事亦有宿緣矣）。

吳門雜詩
握手依然舊雨親，十年京國對牀人。雲泥不但公忘分，我亦忘呼老大臣（畢秋帆開府奉諱歸里，相見道故）。

其二
形容老盡舊交游，獨有先生髩不秋。白髮誰言最公道，逡廵也避貴人頭（開府别十五年，䰅髩無一莖白者）。

其三
幽棲風味愛淸歡，頗笑胭脂畵牡丹。到得東山絲竹地，始知平日秀才寒。

其四
金櫻郁李映淸波，一疋紅綾一曲歌。誰念青裙張好好，冷如退院老頭陀（酒船中有金郁二女郎侍客船尾。張小妹者，舊亦以色藝稱，今老矣）。

其五
看盡烟花細品評，始知佳麗也虚名。從今不作繁華夢，消領茶烟一縷淸。

其六
占得風流向客誇，賈胡畱滯漫思家。前身原是莊周蝶，莫怪三生慣宿花（莊似撰連日有烟花之會）。

其七
尋常一樣野花嬌，纔到山塘價便高。我昨三家邨畔過，可憐艷煞一枝桃。

其八
六月飛霜怨不磨，看塲人盡淚痕多。誰知南部烟花地，也唱山陽竇孝娥（夏谷香觀察出梨園讌客，演竇娥法場，滿座無不下淚者）。

橫塘曲
畵就蛾睂上酒船，酒船泊傍緑秧田。田間耕婦船中女，相對橫塘古渡邊。倚舷人映晴波渌，歌扇裁紈衫製縠。虬髯大賈催纒頭，鈿合成雙錦盈束。田婦從旁黯自傷，可憐赤腳踏泥漿。朝行秧馬宵呼犢，不抵淸歌侑一觴。有客淸吟落花片，勸渠且勿心生羡。田家荆布首如蓬，形容雖愧紅粧面。紅粧伴客酒杯前，此景也羞田婦見。但免身爲濁水泥，省被人呼倚門賤。聽我横塘一曲歌，田家本質亦修蛾。若甘賣笑將人媚，未必輸他所獲多。

舟過無錫蘭谷畱飲觀劇卽席醉題
吳趨連日聽廻波，又向梁溪顧曲多。老作人間游蕩子，戲塲到處逐笙歌。

其二
寫入陶家畵扇中，擕來素手便稱工。平生詩句無人管，畱與歌伶拂袖紅（蘭谷以余所贈詩扇付歌郎惲華持上塲）。

蔡節婦詩（姓張氏，諸生蔡士荀妻。三歲而寡，撫孤謙光成立）
女流中有此䰅睂，髽髻當門隻手支。舉案風情三歲了，避人涕淚九原知。冷灰畫荻孤兒字，宿火鳴機寡女絲。今日泥書旌綽楔，淸芬長附柏舟詩。

納凉
暝色赴庭陰，雲輕月微斂。東風觸墻迴，折作西風颭。

其二
小兒强解事，奇語驚老叟。不知雲飛速，但道月退走。

其三
門前溪水曲如弓，岸柳垂陰靜不風。萬點星光萬螢火，澄波映作蘂珠宫。

其四
矮杌無籐坐月陰，桔橰聲寂夜沉沉。西瓜大字芝蔴鑑，閒聽村翁説古今。

破寺
楚楚鐘魚院，何年遂式微。臥苔碑没字，支木屋無扉。古佛蛛牽網，殘僧蝨滿衣。空門亦興替，小立弔斜暉。

長夏曝書有作
嗜書空如嗜噉蔗，書不在腹乃在架。黄梅過後日如火，晒向中庭課長夏。高函大帙充棟隆，多少精血藏此中。當其志欲爭不朽，誰肯畱拙不見工。如何遥遙千載内，傳者但有數十公。其餘姓氏漸莫舉，魚黿滅没洪濤風。由來兹事非倖致，邾鄶敢長黄池雄。文人例有一編稿，鍥棗鋟梨紛不了。若使都傳在世間，塞破乾坤尚嫌小。少年下筆偶得意，輒思横壓古人倒。古人拍手靑雲端，大笑班門枉弄巧。關張之勇施嬙妍，何處許人學起草。到此方知願莫酬，摩挲插架轉悠悠。卻憐齒豁頭童日，還托雕蟲一卷留。

夜坐
坐久空濛露濕衣，風來暗帶稻香肥。流螢不自量微照，偏向星多處亂飛。

其二
夜深歸去就橫陳，一語應添笑柄新。我比齊人有妻妾，專房偏寵竹夫人。

喜雨
曬麥連晴插秧雨，今年天最憐農苦。父母愛兒無此德，寒則予衣飢則乳。如何入伏五十日，日日歊陽作火炙。水車渴吸長河枯，灌得東田西又坼。可憐農夫千滴汗，不博空中雨一滴。夜深萬首齊仰天，恨不梯空當面乞。豈知甘澤默有期，須其力敝恩乃施。忽然雷鼓百十面，𪔴𪔴催起蛟龍螭。斯須倒捲太湖水，傾囊歕出無畱私。聲如陰兵十萬鬼，排陣嘯呼劒鈒鈹。向來溉田借河水，田今反溢流還之。有如涸鮒貸升斗，轉眼倍息償其虧。從此水車泥上閣，不待揠苗苗自躍。村頭多少踏車人，爭向緑陰眠跂腳。

渡太湖登馬蹟山
元氣混茫間，雄觀上碧孱。無邊天作岸，有力浪攻山。村暗楊梅樹，津開苦竹灣。離家纔廿里，垂老始躋攀。

其二
地是夫椒舊，兵戈久已弢。漁歌秋水杳，人影夕陽高。放鴨船通港，浮黿石潄濤。何當一椽築，晏坐息塵勞。

苦竹灣
夜泊苦竹灣，暑退新爽送。湖澄波不興，瑩作碧雲凍。孤月凉在水，近舷手可弄。坐久巾屨濕，始覺露華重。遥邨雞未鳴，靑山靜如夢。

官嶂山晚眺
蓬萊弱水是耶非，萬頃烟波繞翠微。遠鳥似投天外去，神魚或出浪頭飛。日斜樵徑歸柴擔，風起罛船打水圍。如此湖山近鄉社，眞慚不早占漁磯。

東臯露坐
浴罷渾無事，東臯候月明。凉生秋有信，濕重露無聲。蛙鬧當更鼓，螢多似火城。野夫閒富貴，或謂勝公卿。

邨舍卽事
天敎此老占烟霞，家住湖干水一涯。志豈在魚聊把釣，夢曾爲蝶偶看花。萬釘帶恐腰無力，五鼎餐寧腹有華。了徹觀空平等法，閒居所得已豪奢。

其二
陋儒只解慕黄虞，豈識黄虞世未徂。扶杖有人秋賽社，打門無吏夜催租。底須畏壘逃尸祝，如向豳風看畵圖。此段恬熙誰領略，故須識字老耕夫。

其三
一編勤過舉場時，積漸家風暗轉移。柳氏婢能輕賣絹，白家嫗亦托知詩。牀無阿堵煩人舉，手有摩尼誦佛持。只恐風流遂成習，滿門俱作虎頭癡。

其四
鄰翁邀我饌香秔，雜坐何嫌笑語傖。將酒勸人無惡意，借花獻佛也眞情。杜陵泥飲遭田父，阮籍酣呼對老兵。短髮飄蕭晚歸去，路人喚作醉先生。

野泊
野宿依叢葦，寥蕭水觀澄。疎砧秋巷杵，遠火夜船燈。暑謝平頭扇，凉催半臂綾。倚舷趺坐久，纖月吐微稜。

老柳一株腹裂二丈許而枝葉特茂詩以張之
邨南老柳老空腹，枵然大可容百斛。當胸一劈誰毒手，慘裂似刳孕婦育。是宜憔悴日就枯，胡乃叅天十丈緑。臨風尚學纖腰舞，過雨還矜鬒髮沐。恰如老婦得士夫，傅粉衰顔善粧束。使我摩挲增太息，憐爾外强中已蹙。有客從㫄代解嘲，此論得毋眼猶肉。五官缺一神乃全，物理由來有盈縮。臂折或拜三公榮，齒落翻享百歲福。此柳谽谺腹雖裂，恃有頑皮歴凉燠。叔寶正以無心肝，能向人間耐榮辱。殘軀漫比半死桐，壽相端推不材木。長條依舊垂毿毿，不許人嗤老而秃。形骸欲朽氣轉雄，一段倔奇狀可掬。婆娑合喚支離叟，好與先生伴幽獨。

遣興
結習深知癖未除，時供流輩笑軒渠。懶愁束帶見生客，老尚典衣求異書。肻聽足音空谷外，稍畱目力短檠餘。山妻來告餐無肉，荅道今朝正喜蔬。

其二
飯罷擕笻獨歩時，小橋流水日遲遲。風將垂柳梳靑髮，雨爲遙山洗翠睂。難（去聲）倒温公村客問，喚醒坡老夢婆詞。歸來更有閒工課，摘句圖塡滿壁詩。

其三
解嘲敢引北山文，游惰仍慚穀不分。閒每勸人爲善樂，貧惟教子讀書勤。漢陰機息無爭俗，韋孟詩成總舊聞。報國已無康濟具，或於風教補微勳。

其四
謀生莫笑計蹉跎，頗亦能營安樂窩。道服免裁皮價貴，齋期暗省肉錢多。功名敢想爐煨芋，經濟聊施屋補蘿。乞米無書菜堪咬，已全士氣在巖阿。

論詩
不老筆不潔，不閒意不新。天子老且閒，使之作詩人。詩人豈不佳，風雅澤其身。胡爲大言好欺世，動托詩外尚有事。杜陵布衣老且拙，許身自比稷與卨。南宋偷安讎不報，放翁取之作詩料。設令一旦任事機，安知不敗陳濤潰符離。幸而托空言，後人有餘思。丈夫不能如班超傅介子，絶域功名炳靑史。又不能如程朱數大儒，悟徹絶學開榛蕪。徒然仰屋梁、吟紙帳，猶復自詡有才不竟用，將使後世翻以失士議君相。此段欺人弔詭心，阿鼻獄難償孽障。是以野夫詩，不肻誑語爲。縱或槎枒起肺腑，囘顧身世焉用之。凄凉但入送行句，感慨留作弔古資。

庚子秋仲恭逢皇上七十聖壽微臣伏處田里不能詣闕叩祝敬偕在籍紳士艤舟亭行禮恭紀四詩
率土歡騰愛日暹，九閶喜氣溢堂廉。氷輪恰應將圓璧，瓊笈初符第七籤。丹粟花開珠蘂朗，紫霞杯進玉漿甜。不知海屋籌多少，總爲吾皇鳯紀添。

其二
文叶垂裳武止戈，豐功峻德兩巍峩。量包廣莫天無極，道挽華胥世太和。新闢疆增中土倍，普蠲租到五囘多（普免天下漕糧已五次）。古稀豈但論遐福，治比黄農也更過。

其三
海宇俱遊化日舒，總叨鴻庇徧方輿。欲覘軒紀增無盡，但看豳風畵弗如。穀麥屢豐連歲内，兵戈不見百年餘。始知仁壽蒙庥久，不待覃恩降詔書。

其四
信有蕃禧湧似潮，因緣輻輳不煩招。纔從南極星迴輦，又見西天佛入朝（今春南廵囘京，適後藏佛班禪以慶祝入覲）。進寶梯航重象譯，祝釐燈綵徧漁樵。微臣無分隨鵷序，泥首江鄉叩絳霄。

與杏川念屺再渡太湖至馬蹟山
又指夫椒泛蔚藍，共嗤此老近游貪。氣吞雲夢尚八九，人在野航恰兩三。風月從來無盡藏，湖山寧厭有幽探。墓田丙舍如營就，便擬幽棲吸翠嵐（時爲先母營葬地）。

吳紫庭開府輓詩
惠績淸聲比戸知，秋風俄報飾巾期。臨危尚拜安瀾疏（公以河患赴徐州，道中得病），到任剛逢賀雨時（公五月中莅任，正得澍雨）。數月令初行立木，萬人淚不待刊碑。頻年行省多遷換，未有如公去後思（公殁之日，蘇民赴轅哭者萬計，近時所未有也）。

其二
紫陌看花早共親，喜看曵履上星辰。公從歴任皆江國，我是同年又部民。敢恃素心論舊雨，也貪有腳到陽春。鄉邦利弊今多少，更與何人仔細陳。

午睡
少小讀魯論，晝寢懲昏頽。每當午欲睡，解以苦茗杯。豈知老而衰，漸與睡爲媒。飯罷輒交睫，兩目撐不開。初猶悉力拒，繼乃應候來。中有一片甜，其味美於囘。早知有此樂，何嫌朽木材。竊疑孔聖人，先生欺余哉。

哭外舅大學士程文恭公
黄扉方仰贊鴻鈞，何意騎箕遽返眞。上殿每陳寬大語，舉朝共服老成人。故鄉屋僅堪容膝，退直書常擁等身。欲識葢棺公論定，早聞歎息徧朝紳。

其二
官班台輔壽耆年，寧復餘恫抱九泉。老去香山猶望子，病來疏廣未歸田（公以姪爲嗣，晚年常有乞身之思，以恩重不敢請）。孤寒有客傷垂淚，言行何人錄作編。慚愧向蒙元獻愛，難將薄劣繼薪傳。

夜坐
人語夜深寂，霜威侵敝袍。梅花映明月，共我作三高。

卷二十七　辛丑、壬寅
上元夕毘陵驛前泊舟與蓉龕前輩看燈
聯舟小泊運河濵，正是元宵節物新。邀月恰邀邀月客，看燈兼看看燈人。官符不下城門鎻，使節猶遲驛騎塵。冠帶迎賓尚游戲，可知都是野鷗身（時陳玉亭制府將過，同出迓之）。

浙遊晤王惺園少宰畱飲試院卽贈
簜節頻臨浙水邊，聲名官職兩巍然。才收東箭無遺美，官與西湖有宿緣。剪韭一樽欣此夕，踏花三騎記當年。紅雲袍笏靑山屐，公作天仙我地仙。

謁雲巖公賦呈
去年見公淮陰城，公方底績河隄平。今年謁公浙江驛，公又專膺捍海責。禮絶朝班爵上公，勤勞亦復少人同。南征北討西平後，又奏河淸海晏功。兩間落落數大事，盡出一手經營中。感公念舊迎倒屣，問我家居近何以。腐儒前身是蠧魚，寢食不離文字裏。自知學海尚迷津，妄想名垂著述身。當公百戰戰强敵，我亦百戰戰古人。堪笑毛錐不自量，遂欲與公爭千春。公遇狂生亦磅礴，肻出奇篇倒行槖。虹光燭天霞滿空，掩盡熒熒萬火爝。公乎幸勿再佔此，畱與腐儒稍立腳。

和敬輿見題拙集之作
一編寧復賭時名，聊遣閒愁自課程。身到罷官如敗將，詩因遇敵想交兵。才無列宿胸羅富，味憶沉香鼻觀淸。多愧故人虚奬借，尚嫌熟處未求生。

其二
迴憶燈窗萬卷横，舉塲同試鬬心兵。我如落葉飄京國，君早栽花徧縣城（記壬申同會試事）。歸免飢寒貲已幸，官無謗讟政粗成。兩家都是靑氊舊，寧羡黄金積滿籯。

其三
同是忘機息漢陰，尚嫌衡宇費招尋（余與君相距五十里）。睡餘夢獨畱甜味，吟就詩誰識苦心。偶遇桑爲三宿地，擬栽竹作七賢林。吾州故事傳皮陸，曾共蓉湖泛水深。

其四
先生淵默口齗齗，閉戸遥探學海津。老感林逋呼鶴子（君尚未有子），才輕李賀號蛇神。嗜痂有癖偏私我，拾唾無靈肯乞人。北郭自來多勝侣，便應結社托閒身。

四月初一日營葬事於馬蹟山禮成敬誌三律
頻歲憂窀穸，今纔搆一阡。湖山傳馬蹟，塋兆得牛眠。丙舍營猶待，瀧岡表僅鐫。可憐安厝日，已是服除年。

其二
多謝術家言，佳城蔭後昆。敢因藏父母，更想福兒孫。祭掃編家法，哀榮紀國恩。他年吾祔葬，死亦奉晨昏。

其三
色養慚多缺，惟兹地頗佳。神靈應陟降，山水最淸華。或可垂千禩，何須置萬家。惟期一廬築，終日誦楞伽。

爲長兒娶婦
五十始稱翁，今朝喜氣重。何時畢婚嫁，從此學癡聾。花燭粗成禮，門楣冀亢宗。朝衫吾久叠，一爲啓塵封。

將入都留别蓉龕蓉溪秋園敬輿緘齋諸人
幽棲十載穩江鄉，忽被鑼聲催上塲。有幾故人皆白髮，多年老婦再紅粧。連宵置酒煩驪唱，往日聯裙似雁行。别後定知眞率會，也應爲我一停觴。

途次先寄京師諸故人
防墓粗完四尺墳（四月初間營先母葬事畢），此身敢遂鹿麋羣。縱貪野笠非高士，未忘朝簪爲聖君。柔櫓輕摇南浦水，征衣猶帶北山雲。最憐手植成圍柳，臨别依依綰夕曛。

其二
身托循陔十載閒，本期再出玷朝班。敢憑奉母三遷里，便作辭官六聘山。行笈封題新字濕，朝衫拂拭舊痕斑。只慚經濟無毫髮，終恐虚縻廩粟頒。

其三
歸田幾度荷垂詢，此誼難安作隱淪。千里火雲衝暑路，滿頭蒜髮出山人。跡同熱客心殊愧，恩在寒儒感最眞。敢以孱軀怯鞍馬，向來筋骨本勞薪。

其四
一出春明廿載遙，衰遲敢復逐時髦。江文通已無殘錦，藍采和惟有舊袍。仕宦幾家收局好，聲名平日在山高。祗應晚節供描畫，共笑巢由下拜勞。

其五
喫過鰣魚始出門，問渠何事戀江村。家貧婦或勞兼婢，身老兒還小似孫。惘惘可憐原俗態，悠悠相望也銷魂。始知膽力非年少，愧以孱羸説報恩。

其六
計拙謀生事事癡，年來漸少宦餘資。百千輕擲鄰空買，什一纔營鬼已嗤。好友誰能囷粟贈，腐儒終仗俸錢支。此情早被人窺見，他日將毋改素絲。

其七
最憶天南邕管城，淳風囘首有餘情。與民共享庸庸福，在任原無赫赫名。父老爭先輸税足，吏胥都學作詩成。一麾若得教重蒞，或有欒公社酒淸（懷鎭安也。里人余存謙宰是郡之天保縣歸，其道士民見憶，故及之）。

其八
京華舊雨昔經過，月下花前有雅歌。一别遂憐同調少，此行重喜故人多。談心定費杯浮白，見面應知髩總皤。莫笑我曾爲俗吏，尚餘狂態未消磨。

所見
後船無數向前過，忽喚開帆也打鑼。連夜縱添雙槳趕，可憐他已渡黄河。

高郵弔毛惜惜（本娼女也。南宋末，城破後，賊將呼之侑酒，大罵不屈死）
死忠事豈責蛾睂，樂籍偏成此段奇。聶隱技空稱俠女，海靑身尚是男兒。胭脂香慘花爲血，環珮魂歸月浸屍。多少䰅眉盡何處，并無凝碧暗吟詩。

將至臺庄忽兩臂頓患風痺客中無醫徹夜酸痛迴舟歸里感成四律情見乎辭
陸程正擬上征鞍，忽中風痺兩手攣。人笑暮年重出仕，天將衰疾教休官。曲肱已碍牀安臥，折臂翻如石自殘。灼艾連朝凡幾炷，可憐徹骨夜呼酸。

其二
辦裝約略百金縻，已是寒家一歲資。窮命錢常爲小祟，旅途病恐誤庸醫。聊欣迴棹成歸路，從此將官換作詩。只有君恩慚未報，痿人終望起殘肢。

其三
憶昔從軍絶徼秋，擬憑赤手縛蠻酋。曉泅瘴水羊渾脫，夜枕腥皮虎髑髏。弓爲臂強翻覺軟，檄當腕脫尚能遒。如何一副幽燕骨，今日衰殘作贅疣。

其四
來往郵程一月期，歸航仍繫緑楊枝。里鄰笑客原輕出，猿鶴催文已久移。散遣僮奴佳處去，收藏袍帶祭時披。慚他斗酒山妻話，枉費臨行餞伏雌。

歸舟過淮晤程晴嵐畱别
赴官羞問野鷗亭，歸路相尋此暫停。興盡迴舟偏訪友，功深閉戸正窮經。故人見面多垂白，名士成書未殺青。臨别更煩堅後約，秋風並舫泊西泠（預訂秋間並遊西湖）。

夜過京口
病體歸心兩不寧，扁舟乘夜過江亭。暗山不辨幾多樹，遠火又添三兩星。臂折正如垂翅鳥，眼昏猶愛映書螢。還鄉正是黄梅候，且喜連朝澍雨零。

蠧魚
歸里閒無事，仍尋亂帙繁。蠧魚走相告，此老又來翻。

觀插秧
扶病東阡一倚笻，分秧愛看綠茸茸。我因無俸思勤稼，人笑非官也勸農。整隊似申軍令肅，鞠躬豈習禮容恭。只餘袖手閒觀處，心愧泥塗戴笠傭。

晚凉
噪罷蟬聲過夕陽，綠荷池畔坐繩牀。懶人貪睡三竿日，不領朝凉領晚凉。

其二
萬里無塵淨碧空，一稜微吐月如弓。天憐病臂難揮扇，特送花南一陣風。

中庭坐月
移得紗㡡小院㫄，中安一榻臥乘凉。惹他四面蚊忙煞，眼看冰肌不得嘗。

其二
甕天窺處得雄談，仰看穹霄正蔚藍。十丈空庭圍不住，銀河流出粉牆南。

養疾未愈書感
經時衰疾臥江天，芒角空煩到酒邊。老我頭顱將壓雪，看人圖畵到凌煙。蒼生猶或期安石，聖主何曾棄浩然。自是書生貧薄命，晚途只許托林泉。

其二
御屏曾荷記微臣，何忍江湖作隱淪。如許百年空付我，徒將萬卷去驚人。看花紫陌懷前度，種藥靑山過此身。歲晚滄江幾囘首，卿雲五色麗高旻。

漁翁
網得修鱗佐晚炊，小舟如葉夜歸遲。一天明月秋江上，可惜漁翁不作詩。

寓齋聞歌
比鄰歌管出樓臺，此老蕭齋獨引杯。明月不嫌茅屋陋，夜深一樣上窗來。

舟過無錫再晤晴沙
故人相見倍情殷，爲共心期托野雲。誇富黔婁應讓我，論高子伯豈如君。夜闌燈火愁雞唱，歲晚江湖感鴈羣。便合往來成二老，春山同踏落花紛（預訂明春惠山之遊）。

小園
小園不設繚垣遮，麑眼籬編六枳斜。一樹桂花風過處，聽他香到别人家。

散花曲
空中捉花究何有，老來好色惟在口。偶然闌入烟花塲，肯避風流作迂叟。就中聲價推珠娘，一笑千金擅名久。知是詩人杜牧來，不惜紅顔娛白首。滿屋明燈照綺筵，風光如夢夜如年。冰絲調曲彈銀甲，羅帕求詩代錦箋。背燭暗將眉語逓，分杯更把口脂傳。美人能有名心在，標格先高錦瑟篇。推上牙牀誰惡友，欲試阿難禪定否。豈知嚼蠟抵横陳，往日劉伶已止酒。完璧還君繫臂紗，髩絲禪榻感年華。一塲璈管靈山會，辜負天仙爲散花。

蔣立庵太守自潁川歸相見話舊
廿年重此對淸尊，披豁依然氣誼眞。詩社正憐無好友，宦途今見有歸人。八騶開路聲初寂，兩鶴囘家力未貧（歸有二鶴）。只恐徵書催赴闕，未容伴我醉江春。

其二
聯翩兄弟雁行如，都是司農舊澤餘（謂尊人曉滄師）。門望高須重列㦸，國恩深忍早懸車。酒泉人喜成歸計（令兄南莊自塞外歸），醴水官新得美除（令弟雲驤新宰醴泉）。季虎頭龍俱不弱，况君名更御屏書。

其三
京華履舄日經過，囘首纔如一刹那。細數故人多作鬼（時聞朱竹君下世），笑看新婦又成婆（余初識君時，君尚未冠，今公郎且抱子矣）。紅雲天上三更夢，白髮樽前一曲歌。不覺對君誇老輩，魯靈光殿漸巍峩。

其四
各出新詩細校讎，書生結習故難瘳。庸知閉戸成玄草，何似褰帷擁絳騶。沈約集中難作賊，班超筆外有封侯。期君終在功名路，此事留儂遣白頭。

悟徹
悟徹吾生也有涯，何妨隨分樂年華。諸兒夜讀書連屋，數畝秋成稻滿車。年老香山猶望子，囊空杜甫慣擕家。閒將多少詩人比，才不如他福勝他（他字入六麻韻，見《楊誠齋集》）。

朔風
江天連日朔風高，催贖先生敝緼袍。一笑化機誰識得，樹方落葉鳥添毛。

觀穫
共淬彎環似月刀，折腰謀食豈辭勞。三冬聊免人枵腹，幾日驚看地不毛。伺間鵞鳬闌界入，聞聲蚱蜢出疆逃。偏灾明識秋成减，尚想倉囷比舊高。

其二
依舊平疇方罫痕，疎行一一見陳根。遭風今歲多禾弟（《吕覽》：禾先生者爲米，後生者爲秕。故耨者長其兄而去其弟），過雨他時有稻孫（稻已穫，其根得雨復長曰稻孫。米芾取以名樓。見《説苑》）。人似翅開飛蛺蝶（擔稻者酷似），蝗如樹倒散猢猻。稍欣計日堪催釀，黄葉秋風正打門。

贈蓉龕
年壽疑彭祖，肌膚似藐姑。我尋高士傳，君豈列仙儒。曾握量才尺（曾典試貴州），猶多記事珠。故應鄉祭酒，領袖此枌榆。

其二
前輩風流在，吾鄉只此翁。無錢偏作達，每事必求工。具饌常留我，論詩輒憶公。何當一爐火，相守歲寒中。

莊蜚英同年索詩戲贈
里社尋同㮄，南華有散仙。居官甘下考，娶婦已中年。食是書中粟，歸無俸外錢。曾嫌折腰苦，偏折鏡臺邊。

哭杏川老友
五人兩已入重泉（白峯、廷宣俱早世），此友何堪復棄捐。序齒本推君巨擘，賭文曾飽我粗拳。老懷正托留髠酒，後會長虚訪戴船。太息舊交誰得比，看儂出仕到歸田。

其二
相隨履跡鴈行齊，曾憶同聽半夜雞。末路身爲村學究，多年伴似老夫妻。尚貪舉業三條燭（今夏尚赴歳試），遂了儒餐百甕虀。痛絶夷槃臨含處，一燈如豆朔風凄。

其三
殘牙能啖肉盈斤，方謂天敎健補貧。誰料汝爲長夜客，始驚我亦暮年人。白楊蕭瑟魂安托，玄草飄零字尚新。同學弟兄亡過半，此身雖在已傷神。

生事
生事漸蕭然，年荒剰石田。薪燒連葉樹，飯待作碑錢。僮少將兒使，家空恣犬眠。微聞奴輩話，列鼎服官年。

歲暮雜詩
頻年出處兩躊躇，病廢今眞守敝廬。身退敢談天下事，心齋惟對古人書。葢頭有屋新編草，食肉無錢慣茹蔬。預擬明春看花會，門生兒子舁籃輿。

其二
屏跡無端羡宦游，天將衰疾遣迴舟。此行本是蛇添足，垂老何堪馬絡頭。野徑重支棕竹杖，朝衫仍換木棉裘。只餘金闕難忘處，夢斷時還一淚流。

其三
少日虚名冀北空，老來羞述舊豪雄。目中敢謂無餘子，海内漸忘有此翁。鎻院草麻雞唱月，郵亭揮檄馬嘶風。追思寸管矜才地，尚落禪家習氣中。

其四
消閒何物度晨昏，一縷爐烟息衆喧。歌舞戲塲無樂地，英雄歸路有儒門。勤抄先訓編家法，虔祝豐年報國恩。靑史他年傳人物，少微星倘在江村。

探春
卯酒微醺倚杖徐，探春偏在未春初。梅胎信報先天易，鴻爪痕留太古書。塵外遊踪遼海鶴，雪中詩思㶚橋驢。待他紅紫芳菲候，已是先生賞鍳餘。

咏梅
亭亭玉立映平隄，莫認胭脂帶雨棃。淸影自描明月夜，赤身獨戰冷風西。不煩寒雀爲遊蝶，或許高人聘老妻。若向山居論臭味，故無過此好詩題。

壬寅元日
望闕中庭拜舞餘，迎禧太乙步當車。寺門香火人如蟻，邨巷衣冠客貫魚。紀歲又從元日起，歸田恰是十年初。晴和天氣豐登兆，定識西成大有書。

江淑齋出守福寧便道枉過出其房師祝芷堂贈别詩册見示君壬午鄉試旣出余門而芷堂又余癸未所得士也故芷堂詩中有香奉歐陽一瓣齊之句展玩之餘卽次原韻送别兼寄芷堂
御筆榮催擁節行，感君枉訪晉陵城。新遷官喜垂緋貴，舊讀書傳保赤誠。去只擕琴知雅操，貧猶贈縞見深情（時以束帛見貽）。仙霞關外山郵好，早有兒童竹馬迎。

其二
下車先問俗如何，會有賢聲稱甲科。循吏終看遷秩早，好官何必得錢多。香凝燕寢將詩寫，雨洗懸崖待頌摩。我若來探武夷勝，風謡要聽袴襦歌。

其三
映門槐柳一行齊，不比孫枝另隔蹊。報國喜君持虎節，歸田笑我祝豚蹄。京華夢斷紅雲遠，海嶠陰多緑樹低。送别征軺增悵望，氷㕔人冷正拈題。

億生乞假南歸京華故人程蕺園孫補山張吟薌諸公俱寄聲存問兼聞蔣心餘中風病臥卽事感賦
屏居誰問讀書燈，只有生平幾舊朋。科老將如祧廟主，官休已似退堂僧。書來輦下人千里，夢對窗前月半棱。自是名流憐臭味，相思何日辦行縢。

寄蕺園
天涯落落幾晨星，近狀猶聞手不停。豪士貧來翻避債，才人老去漸窮經（君已著經學八十二卷）。書城擁處燈宵續，人海喧中戸晝扄。我亦一編將脫藁，何時相質草玄亭。

其二
生男何與他人事，海内關心汝與袁（君與袁子才皆艱於子。前歳子才已生男，今君亦得子，皆快事也）。名父今看俱有子，嬌兒年尚小如孫。滿堂湯餅多賓履，一代詩文本將門。雪白髯中開笑口，抱他文度到黄昏。

寄補山
節鉞威名鎭百蠻，株連猶荷主恩寛。暫停開府新支俸，重補登科未歴官（廵撫滇南，以他人被累，蒙恩降授編修。君登第時以不得入詞舘爲歉，至是適諧所願也）。磨盾奇篇留徼外（曾從征緬甸），却金淸節著朝端。雄才終任爲霖用，已見卿班曵履珊（閲邸報，知已擢太常卿）。

寄吟薌
結契平生最，清才我不如。如何十年别，不寄一行書。視草中書省，看花下澤車。我歸君始仕，天遣兩人疎。

其二
久識名心淡，多應歸計艱。祗今俱白首，何日共靑山。花柳山塘路，帆檣滸墅關。年年乘興去，訪戴只空還（舊與君有買山同住之約）。

寄心餘
江湖十載穩漁簔，重入詞垣髩已皤。只擬老當嘗蔗美，誰知上有積薪多。遷官階淺思烏府（君歸養十餘年，及再入詞舘，則資俸已在後軰之後。乃保送御史，已蒙上記名），過客門稀感雀羅。天末相思那得見，翻君舊稿一吟哦。

其二
䟦扈詞塲萬敵摧，如何乃築避風臺。少貪酒色終償債，老訂詩文幸滿堆。木有文章原是病，石能言語果爲災。可憐我亦拘攣臂，千里相望兩廢材。

億生以其先高祖恭毅公中丞世德詩册屬題敬書二律於後詩册是公門下士項溶集千字文舊帖所製以頌公者
巧翻舊帖出新篇，爲頌中丞世德綿。宇宙大名公不朽，文章盛事客能傳。丹青兩地中牢祭（公官浙及湖南兩地，民皆立祠），香火頻年内帑錢（上南廵，必遣官致祭）。此幅方知是公論，非關説項感恩偏。

其二
百年門第映朝霞，遺澤眞看累葉賒。父老尚因碑墮淚，子孫能保笏傳家。靑楊巷古常排㦸，紅藥階深又草麻（自公至緘齋皆膴仕，今映川又官中書舍人）。一頌遂成操左券，豈徒集錦麗詞華。

玫瑰花卽事
庭前玫瑰樹，枝枝結蘂稠。明當開爛熳，照我蕭齋幽。曉起試往觀，乃無一朶畱。都被婢妾輩，竊去挿滿頭。先生大發怒，將欲懲諸偷。衆婢前致詞，主人幸勿咻。名花與佳人，皆散主人愁。兩美合而一，寜不娛淸眸。愛花而虐人，毋乃理不侔。先生無言對，一笑且罷休。

贈時月圃同年時下榻荒齋次章兼示兒姪
星文廿八盡羅胸，宿學眞如待叩鐘。少日姓名慚附驥（余少與君及毛今吾有三才子之目），老來子姪幸登龍。悟傳神解拈花示，貧諒儒餐脱粟供。最喜蕭齋踪跡近，塵談晨夕得相從。

其二
黑頭兄弟髩俱皤，囘數前塵一刹那。碩果漸看同輩少，傳薪有待此翁多。論文已出金針度，績學終期鐵硯磨。得侍扶風絳紗帳，靑燈何忍更蹉跎。

贈莊茂良先生
自少推都講，名家學有源。已探諸藝苑，猶限一黌門。折坂鹽車路，干霄蟠木根。扶摇終有日，拭目看遊鵾。

其二
年久不更師，齋規肅可知。相畱七八載，歴課兩三兒。瀉水書催熟，開茅字析疑。所慚脩十脠，難説享多儀。

題湯蓉溪家慶圖
滿園梧竹映淸芬，四代同堂樂事紛。富貴還鄉娛白首，神仙擕眷住靑雲。俗情漫擬千金子，淳行誰知萬石君。恭謹家風藹如覩，畵圖便可作庭聞。

屏跡
屏跡無塵事，空庭綠滿苔。杜門閒客散，攤卷古人來。茶瀹大團月，琴彈小忽雷。經旬少詩思，或待牡丹開。

蕭齋
蕭齋雨過淨無塵，睡起憑欄曉色新。分得綠陰墻外柳，一家樹作兩家春。

驢嘲
凌兢㾝影踏黄塵，日向長途受雇緡。憐汝往來風雪裏，不曾䭾着一詩人。

太湖口守風
泊舟羅歩港，風勢正喧豗。白浪無人渡，靑山似馬來。野香花信報，春色燒痕囘。隱隱祥符寺，遥聽粥鼓催。

村居
門掩綠蘿陰，團蕉晏坐深。新詩多杜撰，舊帖有唐臨。不管飢腸吼，惟知抱膝吟。家人竊相笑，黄蘗下彈琴。

其二
最是恢台候，幽居好景光。雨來先硯潤，風過有花香。浸稻修秧馬，看蔬縛草狼。園丁又來報，新筍似人長。

端午後一日入城適蔣南莊立庵昆仲邀客看競渡拉余同舟卽事紀勝兼呈同會程六丈霖岩莊學晦勉餘蜚英家緘齋
蒲觴纔剝端陽糭，出門忽又食指動。恰逢好友具行厨，拉我同逐龍舟鬨。令節原須快舉巵，况看入座皆素知。老夫始願不及此，乞漿得酒事太奇。龍舟容與無定處，消息傳來總難據。戢篙暫候柳陰邊，把盞臨流正延佇。忽然簫鼓上游來，繡葆雲旗蹴浪開。曬鱗日閃黄金甲，掉尾波翻白雪堆。無數遊船露姿首，逐隊也如戲珠走。鮫妾輕綃烟半籠，龍女明璫月初剖。一一掠我艦㫄過，風送餘香時一嗅。興來不免少年狂，醉翁何必眞愛酒。笑他道學老頭巾，席上雖無意中有。古人一樂傳千春，采石黄樓跡未湮。吾儕文采縱不逮，要亦勇退蕭閒身。落落林間七八个，逢場作戲娛佳辰。安知後來不慨慕，指作一輩神仙人。兹遊不可無詩記，嘉讌况叨賢主誼。惜非杜甫渼陂篇，能頌岑參好兄弟。

立庵又示咏物近作四首以文房之珍爲韻戲和如其數
其一　鼠䰅筆
縛寫蘭亭始右軍，㧞材遂及小毛羣。割疑鬬穴爲逃將（用逃將割䰅事。又兩鼠闘穴，見《國策》），薙許求官作令君（用鼠目求官事。又中書令稱令君）。技或偶窮逢惡紙，黠應最善竊佳文。苦吟正撚微髭斷，笑爾來叅翰墨勳。

其二　蠶繭紙
麻頭魚網已奇方，别製名箋搗繭房。恰稱客題黄絹字，免教人寫練裙行。供書原博酬縑厚，下筆仍聽食葉忙。從此洛陽增價貴，百番出自錦心腸。

其三　雀臺硯
凌空銅雀去何之，殘瓦猶留廢苑基。千古英風磨不盡，三分陳迹叩應知。韻宜横槊新詩寫，潤豈分香舊淚滋。也似靑（當作清）門爲庶後，尚餘文采繫人思。

其四　龍紋墨
墨君雅號記龍賔，刻畫眞形倍可珍。螺黛一丸嫌俗樣，虬松千尺本前身。收囊香䕶蟠藏迹，入硯雲騰變化神。染翰揮成飛舞勢，之而相對作其鱗。

時屆挿秧河水將竭忽連日澍雨詩以誌喜
戽水方憂竭百川，溝塍乃見倒流泉。半空有勢白翻海，四野無聲緑滿田。我罷微官尤望歲，人言慈母不如天。早聞米價朝來賤，一石冬舂减百錢。

卽事
塵機息後了無牽，雲在潭心月在天。佳景無過當境是，好詩多被古人先。豈須枯寂功叅佛，或謂淸閒福勝仙。世是唐虞人鮑謝，何妨跌蕩送華顚。

其二
閉門寜厭寂寥居，亂帙縱橫獺祭魚。拙句點金成巧句，古書翻案出新書。一燈紅燄花常吐，兩袖烏痕墨未除。業就敢期傳不朽，或同小説比虞初（方輯《陔餘叢攷》）。

咏史
食椒能幾粒，八百斛猶貧。枉署摸金尉，先爲入草人。但知烏攫肉，豈悟象焚身。何事狂奔者，依然覆轍循。

送客歸戲書
缷卻漁簔一整冠，送人謁選上長安。惹他僮僕私相笑，旣愛山林又愛官。

近作二卷立庵親爲評㸃勸并入梓戲荅
才名敢望杜韓齊，多謝詞宗爲品題。老訂詩文餘敝帚，閒看今古似層梯。吾斯未信心方愧，君已相推價肯低。虎帥以聽誰敢犯，從今不怕後生詆。

其二
萬事俱爲過眼雲，只餘殘藁未能焚。老年不向人求序，後世誰知子定文。漸愧毛錐三寸秃，又增醬瓿一番熏。天涯詩友都星散，歲晚情懐盡屬君。

同年金蒔亭來守吾郡相見話舊
霄漢淸班曵履珊，才名早上御屏端。錦心文字條氷貴，鐵面威聲繡斧寒。萬里橋邊揮檄草，三天鄣下採陔蘭。東山十載身仍出，自爲蒼生望謝安（君由翰林改御史。金川用兵時，發蜀省以府道用。丁内艱歸，以尊人吏部公老，終養不仕，今服闋始補官）。

其二
晨夕趨隨記昔游（余與君同直軍機），何期晚列部民儔。故人天上還靑眼，老友田間已白頭。食少豬肝何忍累，詩成燕寢倘容酬。待看比戸歌襦袴，我亦均沾惠澤流。

授衣
九月霜淸木葉飛，例修敝褐禦寒威。笑他兒女隨年長，遞換兄衣作弟衣。

雲巖相公奉使再過常州舟次趨謁敬賦
使節經臨許再攀，喜看丰采尚朱顔。千秋人在英雄傳，一等官高將相班。瓠子河新平濁浪，蓬婆軍久靖遙關。錄囚豈足煩公到，要飭官方立檢閑（公方赴浙江治苞苴之獄）。

其二
菰蒲何意復瞻韓，畫舫淸談竟日歡。鉛槧著書人漸老，雲霄下士古猶難。春風怕上鞦韆架，晚景惟思苜蓿盤。廣廈萬間公素志，定應棲我一枝安（時乞公薦書院一席）。

第一孫生誌喜
冬月方驚桂蘂新（院中桂樹冬至前大作花），欣聞子舍報生申。可能名應無雙士，且喜家添一輩人。繡褓幸猶餘賜錦，靑箱端賴有傳薪。洗兒盆上添佳話，虎子生年恰在寅。

其二
中歲纔經嫁娶期，未遊五岳髩先絲。家貧聊喜添丁富，孫早差償得子遲。賀客競稱循吏報，老妻自詡作婆時。笑他白髮程文海，七十平頭始抱兒（程蕺園年近七旬，今歲始得子）。

十年
十年耕讀守江村，漸喜家風布素敦。聊以本來還面目，稍留不盡與兒孫。種蔬僮習長鑱柄，盛酒家傳老瓦盆。翻幸在官時日淺，未將華膴染成根。

其二
謀生莫笑秀才酸，蟋蟀山樞性所安。兒女滿堂催我老，斗升開口告人難。菜根味本宜儒服，木屑材曾入將壇。待得瓶空思乞米，修書未免兩睂攢。

莊樂閒崔曼亭兩同年皆工詩莊夫人董蘭谷崔夫人錢浣靑亦皆工詩兩家又同居一宅閨閤韻事近代罕有欽羡之餘奉贈八絶句
風雅眞看聚一家，藝林韻事出鉛華。星娥月姊俱仙品，同坐雲端手散花。

其二
何處香閨鬭擘箋，迎春橋北地幽偏。依稀采藥天台路，劉阮雙棲一洞天。

其三
仙籍雙成翠水中，莫嗤夫壻折腰工。君看落紙名章出，誰不低頭拜下風（樂閒折腰鏡臺，韻事流傳人口）。

其四
蓬頂家聲世所尊，淸芬不謝有䦱門（錢爲文敏公女）。决科倘學黄崇嘏，也是人間女狀元。

其五
不出門庭唱和賒，吟壇有此女通家。疎梅標格幽蘭韻，都作闌前姊妹花。

其六
王郎天壤每含顰，何許清才伉儷匀。想見風流前輩似，鷗波亭上管夫人。

其七
旗鼓詞塲各策勳（郡城近日詩社最盛），正愁應敵力難分。如何惡少雕靑外，又遇一班娘子軍。

其八
誰無中饋理鹽虀，難得姿才對對齊。讀到兩家名媛句，老夫歸去懟山妻。

卷二十八　癸卯、甲辰
白鬚
無鬚與有鬚，人生一界限。鬚黑到鬚白，又是一關鍵。先生從不把鏡照，自覺心情尚年少。友朋諛我方精强，妻孥慰我未耋耄。一朝偶對菱花看，不謂竟作如此貌。昔從衆黑中見白，今從衆白中見黑。雖有數莖尚帶蒼，恐亦難堅後凋色。欲學拔都染，先愁塗抹作鬼臉。欲效子由拔，擢髮難數不勝殺。欲鑿孔更栽，恐帶馬尾混上顋。欲囊帛遮醜，又嫌牛胡掛在口。不如且聽他，留伴兩髩華。麈談助霏淸玉屑，牙慧增吐艷雪花。掀來色映白題舞，撚斷詩推白戰家。旣已白之謂白矣，何必玄之又玄耶。羅幃縱嫌陸展面，滅燭以後看不見。團扇或畫放翁狀，可少幾縷銀絲颺。淸晨引鏡重自看，姑妄言之作笑端。倘然出山作相去，省服地黄蘆菔丸。

讀史
一刹那間便一生，何須恩怨苦分明。老來自笑猶閒氣，動爲前人抱不平。

過城東小桃園
重過桃園跡已陳，花塍依舊錯如鱗。傷心紅雨亭邊路，只見桃花不見人。

鹺使伊公枉招賦贈
班聯清切出東華，再到邗江駐使車。五色雲邊新簜節，二分月下古梅花。舫齋有暇常題筆，鈴閣無聲早放衙。點綴平山風景好，待供宸賞進流霞（方預備南廵）。

赴眞州樂儀書院卽事
白髮蕭蕭已滿簪，忽膺講席赴江潯。出身我本村夫子，虚望人推舊翰林。無復旌麾前隊色，敢羅絲竹後堂音。老來踏遍人間路，終覺靑氊味較深。

其二
鵞湖鹿洞古陶成，此席人情已漸輕。畧似老沾宫觀祿，稍貪名主坫壇盟。一江相接家猶近，孤館無喧地自淸。只是惹他僮僕笑，有官不做做先生。

寓齋東偏古樹二株高六七丈風聲特甚
寓齋岑寂足淸哦，長日垂簾映綠莎。不合庭前有高樹，秋聲常比别家多。

其二
地近黄天蕩急流，城居如在白蘋洲。夢囘夜半驚江漲，十丈風濤屋上頭。

仙掌路（眞州地名，相傳柳耆卿墓在焉。故王阮亭《眞州》詩有「殘月曉風仙掌路，何人爲弔柳屯田」之句。然曾達臣《獨醒志》「耆卿死葬棗陽縣之花山，每歳淸明，詞人集其下爲弔柳會。」則柳墓不在眞州也，或訛傳耳）
一邱兩地各爭高，只爲塡詞絶世豪。漢上有墳人弔柳，漳南多塚客疑曹。金莖名竟移沙渚，鐵板聲休唱浪淘。我趂曉風殘月到，縱無魂在亦蕭騷。

大儀鎭（韓蘄王敗金兵處，當時謂中興第一戰功）
拐子軍來捲地空，小麾鳴鼓獨橫攻。地非南戒千重險，戰是中興第一功。減竈暗隨朝使後（魏良臣使金過其軍，蘄王羸師以示弱），張旗雜出敵兵中（南軍旗幟與金軍錯出）。當時不是鏖爭力，半壁誰支汴泗東。

龜山（金海陵南侵駐師被害地）
百萬靴堪踢倒城，雄師曾此暫安營。忽爲帳下刀砧肉，不待山頭草木兵。濺血定驚人豕立，裹鹽那及帝羓行。可憐一幅吳山畫，立馬高峰竟不成（海陵曾畫《立馬吳山第一峯圖》。吳山在杭城，示欲取宋也）。

訪眞州館故址（元臣郝經奉使至宋，欲定和議。賈似道錮之眞州館，十六年乃得歸）
龍蛇起陸殺機釁，天意將殘億萬命。誰何書生不解事，欲救蒼生與天競。陽邏堡上兵南攻，賈相披靡早避鋒。軍前密送通和議，兵罷翻誇戰勝功。一部福華編刻就，滿朝目眩廖瑩中。北國未遑來責諾，并敎李璮休南掠。先生拜表自請行，欲定金繒靖邊畧。平章隻手正遮天，深恐來時泄前約。暗檄眞州守土臣，留賓高館嚴扃鑰。從此重垣似地牢，烏頭馬角望徒勞。雖殊雪窖羝羣牧，肯作函關雞唱逃。紀歳猶仍中統號，年深著述等身高。一雁當階如識意，有書願爲憑空寄。臣甫低頭拜杜鵑，尺縑血字將絲繫。漢代曾傳雁足書，昔是虛言今實事（經以帛書繫雁足放去，有人射得於金明池。元祖聞之，遣使詰宋，乃得歸）。雁飛北去兵南翔，白髮纍臣返故疆。人間遂有兩蘇武，後先青史遥相望。苦心未救兵戈慘，完節終垂日月光。我來訪古尋遺跡，父老依稀指破驛。中有孤忠十六年，地底猶應土花碧。

眞州歸途作
盡日無人古路斜，空濛細雨落如沙。一旗飄出靑林外，知有前村賣酒家。

秧針
誰散銛鋒似嫩蕪，纎柔不比劒裁蒲。引他梅雨絲絲縷，繡出豳風幅幅圖。翠剡出波眞刺水，綠芒承露亦穿珠。笑看野老如槌指，自詫拈針賽小姑。

家約
老去惟躭懶味長，自頒家約戒㕑娘。何能爲汝虀鹽事，費我吟詩錦繡腸。

太湖暮歸
暝色湖波淨，舟行似鏡中。天連秋水碧，霞借夕陽紅。鷺飽翎梳雪，牛歸尾掉風。葦間聞鼓枻，晚唱起漁翁。

山塘
老入歡塲感易增，烟花猶記昔游曾。酒樓舊日紅粧女，已似禪家退院僧。

其二
半塘橋北好陰涼，殘醉扶來蕩畫航。臨水數家門半掩，更無人處有垂楊。

其三
一夕新歡曉已陳，黄金散後更誰親。定情羅帕還留看，多少人間抱柱人。

其四
普惠祠基築短墻，五人墓木獨蒼蒼。山塘滿路皆脂粉，可少秋風俠骨香。

雜感
酒樓依舊繡簾垂，曾寄閒情杜牧之。紅粉已爲山下土，白頭增感髩邊絲。銀缸明燭傳觴令，錦瑟哀絃卻扇詞。老去風懷已銷歇，也因陳迹一含悲。

簔衣仙歌
蘇州玄妙觀樓壁上有松江楊某畫一披簑者，甚洒落，而不著其姓名。按此乃南宋何立，世所稱簔衣仙也。張光弼《簔衣仙詩引》云「宋押衙何立，秦太師差往東南第一峯勾幹。恍惚人引至陰司，見秦對岳事，令歸告夫人東窓事犯矣。復命後棄官學道，蛻骨於蘓州玄妙觀」云。《宋史》作莎衣道人，住平江天慶觀。孝宗於宮中默有所禱，遣中使致贄而不言所以，道人答詞輒與帝意合。史雖不言東窓事，而其爲高孝時人可知。今玄妙觀卽宋之天慶觀，則楊生所畫正此故事也。爰題詩於其後，俾覽者有所考焉。
簔衣仙，旣非冒雨叱烏犍，又非釣雪寒江邊。脫屣妻孥住道院，毿毿茸草披兩肩。出身曾作權門吏，遣往東南幹公事。途遇主人對簿來，三木囊頭杻掔臂。囑傳口語語夫人，東窓事犯應難避。歸來新殯已在門，乃知所遇正其魂。喟然太息輪迴理，世間冥報非空言。遂脱押衙靴笏去，簑衣一領冬夏温。噫嘻乎！權奸當朝快誅戮，那顧阿鼻有地獄。方謂陰司亦勢利，生有餘威死餘福。地下橫財尚鑄爐，情面閻羅不難熟。所以當時格天閣，垂死猶傾數十族。若無斯人親眼觀，曷使世上奸膽寒。畫師數典有深意，莫作江湖逸客看。

周長庚舊於坊刻詩選中見余名以爲古人也今邂逅山塘具述傾注之意答詩誌愧
姓名忝附選樓文，四十年來句已陳。敢説魏三今隱士，竟疑陽五古賢人。錦囊幸免遭投厠，紅袖知誰肯拂塵。所愧暮年何所就，猶將研削耗精神。

夜醒得句
露氣涵虚庭，羅幃早涼到。三更月太明，滿園鵲盡噪。

題吳梅村集
才高綺歲早登科，俄及滄桑刼運過。仕隱半生樗散跡，興亡一代黍離歌。死遲空羨淮王犬，名盛難逃惠子騾。猶勝絳雲樓下老，老羞變怒罵人多。

其二
國亡時早養親還，同是全生跡較閒。幸未名登降表内，已甘身老著書間（著《綏宼紀畧》等書，將終老）。訪才林下程文海，作賦江南庾子山。剰有沉吟偷活句，令人想見淚痕斑（「爲當年、沉吟不斷，草間偷活」，先生臨殁時詞也）。

自西干村移居郡城顧塘橋卽事
江鄉久已剪蒿萊，忽慕遷喬入郡來。佚老堂叨良友庇（本入官屋，蒔亭太守勸買），成陰樹感昔人栽（宅有山茶一株，大合抱，爲郡城之最）。兒童乍到門猶誤，書卷纔裝篋再開。恰與移居添故事，村夫子竟住樓臺。

其二
近市依然少市咻，閒坊前後繞淸流。好聯北郭新吟社（城中程霖岩、蔣立菴軰詩社甚盛），恰近東坡舊寓樓（坡公晚年殁於顧塘橋孫氏宅，距余舍僅十餘丈）。未免花時增酒費，稍欣蒲節省船游（宅後爲白雲渡，每歲午節龍舟畢集，有水閣可坐觀）。囘思馬磨居貧日，矮屋三間慣打頭。

過靑山莊故址已犁爲田但有老樹四株而已
平泉花木綺羅叢，臺圮池平一掃空。今日惟餘四株樹，長身對立哭秋風。

大雪戲作
蒼天高高地廓廓，誰能力使兩相拍。合成一个大冰壺，只有冬來雪花落。雪花今日何其粗，當空似被神鞭驅。凝寒所成固其理，何以片片六出俱。倘須一一雕鏤出，化工雖捷亦大愚。初疑瓊屑糝徑厚，旋訝玉蘂囘枝枯。老梅亦復難自别，香來始覺與衆殊。同雲漠漠米家派，都將淡墨淡粉畫。雲耶雪耶混一團，莫辨覆盌仰盂卦。想見洪荒未闢時，鷄卵中間涵沆瀣。不煩七寳斧脩成，豈藉五色石補壞。天公毋乃太作戲，富貴驕人銀世界。老夫無物可鬭奇，白鬚相映發光怪。

萬壽重寧寺五十韻
樓閣彈指現，華嚴木虛儗。豈知化人居，眞有憑空起。揚州天寧寺，寺後皆荆杞。翠華將南來，歡騰遍婦子。冀仗佛緣慈，仰邀天顔喜。於兹創蘭若，頃刻幻紺紫。廣殿俯城闉，重簷接象緯。瓦筒黄流金，瓴甋碧滑水。丹楹千歩廊，白玉九層戺。綺疏明玻瓈，藻井琢瑜珥。香浮篤耨馧，雲湧妙鬘靆。寶氣所盤鬱，半空蒸霞綺。飛鳥避而過，目炫不敢視。仙靈亦俯驚，偉麗孰剏始。其西爲僧寮，緇流養千指。持偈結趺深，掛單行脚止。鐘魚轉經藏，缾拂淨棐几。其東功德林，結撰意匠詭。壘土屹岡阜，鑿地闢沼沚。陵谷出人力，造物亦聽使。割峰靈鷲飛，驅石湖黿徙。連根移喬松，合抱植文梓。一重一掩間，房櫳透宛委。複屋螺旋殻，曲徑龍掉尾。平臺豁遠眸，峻閣防顚趾。長房縮地術，維摩量笏技。不越尋丈内，紆迴已數里。入愁無路出，引幸有童俟。前至梅花嶺，森森萬玉蘂。歴級探其巓，更恐屐折齒。洵哉搆造雄，顧猶大凡耳。若以工巧論，細入秋毫幾。一木一雕鏤，一磚一磨砥。翻樣百花新，肖形萬象似。自非累歳月，咄嗟豈辦此。昔宋玉淸宮，計功須八祀。晉公三載成，心計誇神駛。胡爲兹傑搆，蕆事半年裏。捷比虹成梁，迅若蜃嘘市。傳聞庀工材，不惜費倍蓰。宵作萬枝燭，午膳千斛米。始信錢刀力，直可役神鬼。祗洹金布地，妙諦正如是。至尊軫民艱，豈尚土木侈。黄屋堯何心，卑宫禹同揆。特因望幸忱，成功戒弗毁。嘉名錫重寧，義取繼前美（前爲天寧寺，有聖祖御題）。香梵聳壯觀，法會普蕃祉。九霄慧燈懸，十丈穹碑紀。傳之千萬年，長峙靈光巋。

和同年黄立亭明府秦淮感遇之作（君爲儀徵令）
一曲淸歌伴酒巵，秦淮三月落花時。老逢佳麗猶癡興，貧作荒淫但艷詞。别後靑衫誰對濕，信來紅豆有相思。傷心丁字簾前路，瘦盡東風是柳絲。

贈販書施漢英
我昔初歸有餘俸，欲消永日借吟誦。汝從何處聞信來，滿載古書壓船重。我時有錢欲得書，汝時有書欲得錢。一見那愁兩乖角，乘我所急高價懸。雖然宦槖爲汝罄，插架亦滿一萬編。我今老懶罷書課，囊中錢亦無幾箇。愧汝猶認收藏家，捆載來時但空坐。

偶筆
此老原非廊廟姿，春風兩髩已如絲。將閒補拙書還讀，因病成高祿早辭。紈扇家描放翁貌（陸詩：「紈扇家家畫放翁。」），弓衣人繡宛陵詩。壺中有酒瓶餘粟，卽是先生志滿時。

補山開府去歲在桂林寄詩存問今已移節粤東次韻奉答
遠煩書札訪沉淪，始覺官高誼倍親。節鉞百蠻天外鎭，鬚眉千叟會中人（來春入與千叟會）。每聞按部冬歌袴，曾共從軍夜臥薪。捧讀瑶函還自慰，有人念我苦吟身。

其二
後先宦跡兩同年，處處相尋遍瘴烟。公自尚修前軰禮，我偏不逮上官賢（滇徼用兵，與公同在征南幕下。公視學黔中，余適備兵貴西，復得相聚。及公撫粤西東，亦余舊時作吏地，而余已告歸，不及作公屬吏矣）。千秋著述談何易，十載升沉分已懸。歴歴舊遊南徼路，何當來謁㦸門前。

喜同年陸耳山廷尉過訪有贈
一代奎文較石渠，由來典册屬相如。換官獨荷非常遇，覽古應無未見書（公總纂《四庫全書》，由部曹特改翰林，洊歴卿寺）。卿月廻依靑玉案，使星頻擁畫輪車。才人多少求傳世，誰似先生綽有餘。

其二
長安詩社紀聯賡，彈指俄驚廿載更。身退我甘爲野老，位高公不改書生。九華秘殿看翔歩，四海騷壇有主盟。車笠相逢惟自愧，聲名官職兩何成。

南村
簾影春風一笑情，重來門巷已全更。囘思四十年前事，獨立蒼茫似隔生。

齒痛
嚼鐵生平礪齒齦，無端對食輒含顰。遇剛必吐柔方茹，累我翻成勢利人。

自樂儀書院移主揚州安定講席呈在籍謝未堂司宼秦西巖觀察張松坪吳涵齋兩編修皆詞館前軰也
踪跡頻年寄樂儀，邗江復忝廩虚縻。地原董相傳經舊，學愧侯芭問字奇。聞者或疑騎鶴背，生來只慣擁烏皮。却嗤林下斯文席，也似官階有量移。

其二
名都人物萃朝簪，居里猶餘四翰林。履道衣冠唐洛下，稧亭觴詠晉山陰。地多耆舊應編傳，社有詩篇互賞音。到此自慚年軰晚，論科都比野夫深。

蔣春農同年别三十年相見邗上話舊有贈
聯歩同趨朶殿東，推君詩筆最豪雄。早收宦跡原奇士，老仗才名作寓公。對榻靑燈新夜雨，翻階紅藥舊春風（「紅藥當階」，甲戌與君同試中書題）。已經三十年相别，莫怪俱成白髮翁。

晤唐再可明府余昔從軍滇南君方攝騰越州也
忽見天南一故人，隔江相望久馳神。曾經共踏黄茅瘴，何幸俱留白社身。旅館影孤欣舊雨，戰塲事往付前塵。喜君鬚髩還如漆，高臥平山已十春。

贈李嗇生郡博
列宿胸羅不可關，才鋒横溢立談間。華鯨未叩聲千里，全豹先窺采一斑。通籍早辭塵吏俗（君成進士，卽就敎職），著書翻愛冷官閒。高齋朝日欄杆影，可許披帷數往還。

謝金圃少宰視學過揚賦贈
手持玉尺領風騷，兩度江南駐節旄。燕國文章關運出，龍門聲望比官高。六經註脚尋源遠，五夜文心校課勞。最是畫船行部處，掄才纔暇又揮毫。

田母張孺人貞節詩
六尺之孤百里命，古大臣中尚難任。如何髽髻女嬋媛，欲鬭千秋志節勁。白髮姑嫜黄口兒，婦兼爲子母兼師。寒閨風雨殘燈火，織盡冰蠶獨繭絲。廿載持門隻手赤，伯仁兄弟皆成立。欲乞旌門報苦貞，稍移年籍符成格。阿母聞之遽呼止，飾僞求榮吾素恥。一分粧㸃十分虚，縱可欺生忍欺死（令甲三十歳内守節者得請旌。孺人寡已過期，諸子欲減數年以符例，孺人不許）。嗚呼此意世尤難，寧謝朝恩守所安。不見容齋隨筆記，宦途大抵減年官。

西巖前軰招飲話舊再叠前韻奉贈
廿年重得見丰儀，淮海高踪不受縻。人遇故知逾有味，詩當老境轉無奇。江鮮入饌珍鯿項，野服當筵着鹿皮。還似京華文酒讌，談深不覺月痕移。

其二
酒闌重話未抽簪，感遇難忘舊禁林。鎻院幾囘隨履迹（壬午、癸未、丙戌皆與君同分校），軺車兩路種棠陰（先後出都，俱歷監司）。出無官謗招脣沸，歸有民思訪足音。都是太平儒吏樂，白頭交頌國恩深。

贈金棕亭國博
宿望多年企想殷，江湖往往誦高文。才翻蘓海泉千斛，老占揚州月二分。作客人尊名士座，去官身入散仙羣。浮踪此地欣相遇，撰杖從遊敢憚勤。

松坪前軰枉和前詩再叠奉答
愛從前軰挹光儀，脱略塵緣不受縻。名在詞垣稱老宿，歌翻曲部擅新奇（家有梨園，最擅名）。何曾波匿更童面（别二十年，君貌如舊），不礙陶朱號子皮（貲甲于揚州）。自爲邗江花月好，久從關陜舉家移（君秦人）。

其二
通德門高擁笏簪，一堂兄弟兩詞林（令兄秋芷，乙丑館選）。我如乞食來吳市，君已忘機息漢陰。樂奏十番眞大饗（承演劇招飲），詩成三嘆有遺音。從今歩屧應頻叩，晚節相知意較深。

蔣心餘曾掌敎安定今病廢歸江西余來承乏院中堂扁楹帖皆君手蹟日與相對而不得一晤深可悵也詩以寄之
卭驉相依兩散材，晚途俱作老書獃。君留鴻爪仍何往，我爲猪肝亦此來。字有碧紗籠古壁，草餘書帶映寒苔。可憐處處看遺跡，不得同時一舉杯。

其二
病歸聞説泊江邊，故舊來看共愴然。口不一言常撟舌，身先半死但吟肩（聞去歳自京病風，歸舟過揚州如此）。贅疣於世原何用，拳曲全生亦可憐。得復一燈相對否，平山南望淚如泉。

贈吳並山中翰（前曾掌敎安定，今主梅花書院）
講堂處處字籠紗，及接光儀髩未華。佳選共翻新棗板（君選刻制藝，盛行於時），高吟恰傍古梅花。座前請業多登第（門牆最盛），海内論文幾作家。畫一規條惟謹守，還思問字附侯芭。

題並山靑崖放鹿圖
十年騎慣揚州鶴，花月春江殊不惡。豈知雅志深山中，要與麋鹿遊寂寞。雄文早歲賦鹿鳴，頷髭連摘南宮名。便當八騶開路出，虎幡熊軾雙蜺旌。胡爲掉頭不肯顧，夢遊天姥同遥情。一幅丹靑寫胸次，青崖叱馭瑶光精。靑崖迥在峰六六，中有千年雪色鹿。不掛禁園放免牌，不隨官府行春轂。只供仙人乘騎用，斯奔足過蒼麟速。君也馴之如擾龍，籬狗塒雞一例畜。解角齋池确硌聲，養茸庭草芊緜綠。有時放入碧雲去，雲深不知在何谷。夕陽西下樹影斜，呦呦仍來屋北宿。自是君身有仙骨，天與神物伴幽獨。塵心已付覆蕉緣，霞想應償踏花躅。我亦遺榮慕丹邱，欲游汗漫少朋儔。朅來相遇平山下，把臂不覺意氣投。從此相隨戲壺嶠，君騎白鹿我靑牛。

蕃釐觀懷古
一朶奇香換國家，蕃釐觀裏出名葩。遂勞下水風帆錦，此亦南朝玉樹花。應笑閣梅空冷淡，曾偕隄柳映夭斜。至今根已無遺種，化作傾城粉黛華。

其二
想見當年錦繡窠，香車寳輦日來過。二分月下淸遊夕，四海遼東浪死歌。遺跡已無瓊砌在，香魂曾葬玉鈎多。道人不解興亡事，猶買名花種綠莎。

贈了凡禪師
杖錫飛來暫駐時，華嚴彈指化城移。法筵升座如官府，寳地開山作祖師。龍氣蟠雲經藏閣，虹光燭夜御書碑。笑他佛印眞窮眼，一帶誇爲作鎭資（新建萬壽重寧寺，甚鉅麗，師來主方丈）。

范瘦生枉訪並投佳什次韻奉答
自古才人謫乃仙，嗟君幾困段操鞭（隋段文操嘗鞭撻學士，見《北史》）。詩文未肯居人後，憂患原從識字前。插架書中生白簡，覆盆頭上有青天。祗今得免同文獄，長戴朝恩雨露偏（君以遲繳禁書得罪擬遣，賴恩旨得免）。

其二
聲氣雖親跡自疎，江湖飄泛兩萍如。豈期何點開山館，正遇侯嬴隱市閭。過我足音跫可喜，笑君痂癖嗜難除。何當師友皆名士，還向潛夫問著書（君師袁簡齋，友王西莊）。

吳涵齋前軰亦和儀簪二韻見贈再叠奉酬
蓬瀛初入好風儀，林下徒將歲月縻。映雪髩絲身漸老，翻瀾舌本氣猶奇。玉堂仙路鴻留爪，金谷豪門虎剰皮（君散館後卽歸不仕，家富於財，今漸落）。壓卷故應詩最後，非關催索待文移（君詩最後至）。

其二
明璫爲珮玉爲簪，兩占蘓揚錦繡林（蘓揚兩地君皆有宅）。潮滿邗溝多水調，月明茂苑有花陰。閒情遠棹尋鷗侣，往事虛弦落雁音（前歳浙案幾株累）。江北江南總佳麗，羨君游賞到春深。

題瘦生詩卷
寥陽夜半呼捉賊，祕籥玄機被人竊。六丁望氣何處尋，飯顆山頭光燄徹。其中端坐瘦書生，哦詩正作蒼蠅聲。忽然攝到上方去，天神一見笑且驚。是何寒酸此么麽，非仙非鬼非妖精。孱羸手無縛雞力，造句乃與千古爭。兩間靈慧要儲蓄，留待陸續新耳目。一朝若爲汝泄盡，後世那更有芳縟。速還夢篆使腸枯，亟拔生花敎筆秃。東方睒睒雞三號，一跌直下蒼霄高。依然落在飯顆頂，風露冷逼霜顚毛。

史閣部祠
遺像淸高故相祠，當年建閫已殘棋。紛紜國事千絲亂，辛苦軍籌一木支。箕尾歸天空有氣，衣冠作塚并無屍。聖朝褒䘏恩何厚，碑板煌煌御製詩。

土橋（高傑襲敗黄得功處）
送客中途小駐營，不虞鄰鎭掩輕兵。中權尚有孤羆座（史可法時爲督師），末造何堪兩虎爭。單騎脫歸章屢上，千金爲賵憾難平。粗材等是成何事，荻港差高馬革名。

聞袁子才游嶺南歸詩以寄問并約其明春來平山堂
纔從鴈蕩攬烟蘿（前年君游雁蕩），又上羅浮百級峩。南戒名山題壁徧，北歸好句倒囊多。白頭賭徤誇幽討，紅粉隨行伴醉歌（聞携眷往遊）。享盡人間林下福，他生恐罰着朝靴。

其二
江南江北劇相思，聞説歸舟纜已維。七十老翁何所事，二分明月久相期。山前楊柳隋堤路，袖裏梅花庾嶺詩。春水一航人兩个，此情不減浙游時（記己亥同遊西湖事）。

論詩
滿眼生機轉化鈞，天工人巧日爭新。預支五百年新意，到了千年又覺陳。

其二
李杜詩篇萬口傳，至今已覺不新鮮。江山代有才人出，各領風騷數百年。

其三
隻眼須憑自主張，紛紛藝苑漫雌黄。矮人看戲何曾見，都是隨人説短長。

其四
詩解窮人我未空，想因詩尚不曾工。熊魚自笑貪心甚，旣要工詩又怕窮。

瓜洲夜泊
歸舟月黑宿空灘，一穗明燈照影單。垂老江關悲庾信，殘冬風雪逼袁安。魚龍得氣潮將到，星斗無聲夜向闌。笑檢腰纒太豪富，滿囊詩句壓裝寒。

記夢
水觀光中擲一磚，如何猶未了塵緣。紙窓雪屋嚴寒夜，重夢笙歌舊舞筵。

梅花
殘臘春心世未知，籬邊忽綻兩三枝。單身立雪程門弟，素面朝天虢國姨。紙帳有香人定後，縞衣無影月歸時。忍寒本結孤高侶，多謝時流也贈詩。

屢接秋帆開府手書兼寄珍裘賦謝
曵履雲霄已隔塵，郇箋偏荷寄書頻。尚餘范叔袍憐我，不作宣明面向人。廣厦更期分庇普，緇衣敢辱好賢眞。五陵裘馬多同學，誰念江湖老病身。

紅梅
品高初不逐繁華，何事新粧鬬絳霞。莫是也貪流俗賞，漸思改節學桃花。

卷二十九　乙巳
淸明前二日壽菊士招同棕亭再可立堂諸公泛舟至平山堂卽事
我昔曾訪平山堂（己巳歲），小舟泛入菰蒲荒。到山欲問醉翁蹟，數間古寺支斜陽。垂老重來景非昨，山色增濃水痕擴。紅橋南北渺風漪，處處名園互鈎絡。一株楊柳一株桃，五歩樓臺十歩閣。水學杭湖裏外分，山疑蜀崦東西各。好花得地態倍妍，時鳥占林聲更樂。舟行如駕羊車游，到處竹鹽留住脚。畫稿從誰粉本翻，匠心直運月斧斵。平山堂子更鬱蒼，紺宇琳官入寥廓。故物惟存牓頭字（「平山堂」三字隷書，尚歐陽公欵），其餘皆出新黝堊。一勺淸冷第五泉，粧成千層好巖壑。信哉繁麗推維揚，肯讓他邦誇繡錯。爲問締搆起何時，庚午年間始荒度。自後踵事益增華，一度翻新一丹雘。荒疇開出波澔涆，平地壘成峯岞崿。古松十圍桐百尺，帶土栽來葉不落。移山欲笑愚公愚，陷河幾同惡子惡。到此始信錢神力，直把混沌重開鑿。坐中有客唐子西，偏嫌脂粉非天姿（再可持論如此）。此論未公吾不取，趣呼㪺酒罰滿巵。淡掃蛾眉鬬眞艶，古來有幾虢國姨。縱復天生好顔色，藍縷出見成何儀。我昔踏遍西南徼，懸崖絶巘無限奇。求一茅亭不可得，解鞍藉草坐片時。又嘗遠浮湖湘水，滄波萬頃極渺瀰。苦無村館供小憩，聊復暫艤河之湄。豈如此間景攢簇，臨水有軒倚山屋。迴環不出十里間，盡日探幽探不足。百萬金錢粧點成，始供我軰來遊矚。猶復雌黄議其後，毋乃處福不知福。却憶前遊曾幾時，溪山改色遽如斯。白頭俯仰浮踪幻，絶似人間丁令威。

淸明後一日松坪前軰招同西巖涵齋棕亭湖舫雅集
多煩折簡到潛夫，出郭尋春興不孤。千樹桃花萬楊柳，揚州城外小西湖。

其二
一樣風光二月春，林亭㸃染倍鮮新。畫家小李將軍派，金碧山川粉黛人。

其三
香雪飄殘萼綠華（平山堂有梅千株，號「小香雪」），旁人笑我願空賖。風流詞客非高士，不看梅花看杏花。

其四
多少名流此擅塲，只傳杜牧與歐陽。老夫不自量才力，又搦枯毫上畫航。

其五
紅橋修禊客題詩（三十年前盧雅雨爲運使時事），傳是揚州極盛時。勝會不常今視昔，我曹應又有人思。

其六
花魂欲睡隱蒼烟，重結淸游異日緣。風露峭涼人半醉，滿湖燈火夜歸船。

贈鹺使全惕莊
禁林曾記附班行，今日相逢各老蒼。趨直東華談往跡，理財南國拜封章。能將國事爲家事，更看官場似戲場。怪底鹺綱喧熱地，與余書館一般涼。

吳澂埜編修杜村中翰招同西巖前軰飲梅花屋下十韻
客路誰相問，偏蒙饗老饕。塤箎共仙籍，館閣總詞曹。詩集編花萼，官銜賜錦袍（澂埜以總校四庫書，恩授翰林）。校書天祿閣，卜宅廣陵濤。暫衣還鄉繡，猶焚繼晷膏。開樽聯雅集，結契爲風騷。船屋三間小，瓶花一丈高（瓷盆養老梅一柯，大盈屋）。飛觴人共醉，投轄客難逃。聞説多藏帙，思從潤腐毫。一瓻如肯借，投謁敢辭勞（家多藏書）。

游孝女測字養親詩（名文園，年十七，以測字養親）
相字古未聞，相傳始唐末。玉局崔道士，北千止剽奪（見《北夢瑣言》）。宣和謝潤夫，聲名徹禁闥。御書朝字來，知十月十日。問官得請字，謂未全言責。問孕得也字，謂腹有虵疾（見《夷堅志》及《寓簡》）。迨乎南渡後，專家益軰出。土加畫爲王，杭移點成术。權相書退字，日與人甚密。知其糾結深，至老不罷黜。權閹書囚字，國内大人一。其如四無依，懸縊兆可必（見《説郛》）。斯皆擅絶技，巧中百不失。至今江湖間，往往習其術。大抵游食徒，星卜同一律。何哉游氏女，亦復矜弄筆。設案闤闠中，風吹面如漆。波磔或拆離，偏旁或配匹。卜者信手拈，輙爲判凶吉。問女年幾何，何不處在室。有嫗坐其旁，一一爲縷述。幼小讀詩書，今年十有七。親老鮮兄弟，藉此養衰疾。街頭字一个，堂上米一溢。嗟哉女何賢，曾閔出巾櫛。豈惟夙慧深，托業良可䘏。揚州銷金窩，動擲千萬鎰。㕑有臭酒肉，途有墜鈿舄。何不涓滴分，憫此嬋媛質。免使傍路塵，含羞對囂聒。我欲竟此語，或已笑迂濶。

招管松崖漕使王夢樓前軰了凡禪師重寧寺齋食後泛舟至平山堂遊平遠樓諸勝松崖有詩卽次原韻
平遠樓高不厭尋，喜隨使節又經臨。階前紅雨仍香徑，江外靑山是故林。貧具筍蔬慚主誼，老逢羅綺尚童心。風流最羨靑驄過，一道裙腰草色侵。

其二
出處殊踪豈易尋，湖山欣此共登臨。地眞南國鶯花界，人盡西園翰墨林。有詠無觴仍禊事（是日無酒），爲儒學佛亦名心（夢樓喜奉佛）。題詩幸附朝簪貴，定有紗籠䕶不侵。

贈夢樓
切雲樓迥兩三層，勝侣偕來快一登。後軰舊隨前軰第（庚辰辛巳廷試，名次相同），在家今作出家僧（君持齋已十餘年）。持齋不用燒豬待（是日了凡代治具，故以佛印爲喻），拾級還同跨鶴昇。也比蘭亭修禊會，可應作序寫吳綾（君書名擅一時）。

贈了凡
伊蒲宴客梵筵豐，方外豪華另一宗。作鎭愧無腰畔帶，赴齋正及飯前鐘。落紅久不沾衣惹，賜紫何須破衲縫。竟日同舟眞有幸，賽他佳話虎溪踪。

湖上二首
山光澹沱水縈紆，幾日蕪痕綠滿途。隄上香車隄下舫，淸明一幅上河圖。

其二
連日狂飈捲地來，孟婆作意把花摧。可憐桃李貪人看，不爲風多遂不開。

三月五日記異
揚州有范郎，腹痛夜生子。形不具頭足，塊然一肉痞。不知誰所爲，胎亦十月矣。其事太新奇，沸騰滿街市。或將咎五丁，開山召禍始。曾無牛糞金，徒比馬遺矢。又有靑樓家，妬竪劒眉起。謂此方便門，分我纒頭幾。老夫方晏坐，因之悟物理。男女作配合，特其大凡耳。陰陽有變幻，未可一端擬。越人擁檝歌，鄂君繡被啓。苟强所本無，雖樂彼不喜。惟其兼女性，訢合成兩美。孳孕何足奇，總在氣化裏。不見星象中，一身有二體。不見物類中，鳥鼠同穴止。陋儒方咄咄，灾異考前史。

余因菊士招飲湖舫得晤朱立堂卽承枉和長篇欣荷之餘敬酬以誌雅意
名流何意遇芳郊，春到垂楊綠滿梢。風雅有緣天作合，湖山正美客論交。水邊脆管船雙槳，竹裏行廚饌五肴。記取盍簪鴻爪跡，紅橋南畔小山㘭。

老境
天生人官骸，一器具一用。惟此眉髮鬚，無知覺運動。旣一無所能，偏能將老送。時時來嚇人，勾引冰霜凍。又居最高處，黑白見者衆。此豈不可憎，化工何必種。我欲盡髠之，拚得一夕痛。無奈纔掃除，重生又如葑。

其二
少聞柳下惠，能坐懷不亂。私心竊疑之，謂孰在旁看。柳下自言耶，眞僞未可判。女出告人耶，亦難作定案。安知非欺人，外托秉燭旦。今我老境來，始信語非讕。從前好風懷，久作春冰渙。卽令伴橫陳，味已嚼蠟換。然則易事耳，何妨夕見粲。以我蒲柳衰，證彼葛藤斷。老夫與古賢，可同號鐵漢。

其三
春花覺太多，秋花恨太少。何不分春華，來綴秋光老。天意豈肯然，狥人以爲好。乃知命一賦，天事則已了。籲禱與怨咨，皆付之不曉。奈何世人愚，向天頻聒擾。不平旣呼冤，有得又嫌小。天亦厭喧囂，高坐蒼蒼表。

其四
梅花在江南，比之如高士。枯枝發寒葩，自有孤潔意。我昨在嶺粤，所見乃大異。樹皆不落葉，花爲葉所蔽。何曾見淸幽，轉覺嫌蕪翳。無葉花乃尊，葉多花反累。所以獨行人，離俗愛孤寄。

食香椿有感
新故相乘共喜新，自因生意在靑春。可憐一樣庭前樹，嫩是香椿老臭椿。

題棕亭見和長篇後并乞其爲拙集作序
一枝徤筆領風騷，老去詞源尚湧濤。至死不僵蟲百足，橫行無敵蟹雙螯。靑樓香徑尋花熟，紅燭華筵對酒豪。流寓恰當名士地，康山風月價增高。

其二
叢殘舊稿偶成編，敢説人間快覩先。數十暑寒吾軰老，萬千著述幾人傳。幸逢皇甫思求序，旣有鍾期肯絶絃。廿載相思一朝見，也應不吝筆如椽。

鰣魚初出松坪前軰卽購以見貽賦謝
銀鱗尺半壓荒廚，纔是江鮮入市初。一尾千錢作豪舉，先生今日宴頭魚。

其二
客中誰復問衰孱，貫柳驚投飯顆山。曾共蓬池叨賜鱠，故應臭味倍相關。

其三
菜根久礪齒牙牢，珍味無端誘老饕。不肯累人窮閔貢，爲君一旦破淸高。

松坪於齋頭遍插芍藥招同涵齋棕亭再可雅集卽事
相期不負景淸和，又許看花發醉歌。前日鰣魚今芍藥，老來食色累公多。

其二
尋花我昨歩當車，君乃移花插滿家。始識名流太驕貴，要花尋我不尋花。

其三
都是歸田老阿獃，昵花花亦逞妍來。笑他金帶圍眞俗，只爲逢迎宰相開。

其四
不礙花名喚小鬟（芍藥爲婢，見唐人《本事詩》），上堂一一鬭容顔。如何紅粉多如許，猶向人前説老鰥（松坪已鰥居十餘年）。

苦旱
正是龍舟競渡時，傾城士女出遨嬉。可憐簫鼓喧闐處，中有饑寒世未知（午節前後，常州龍舟甚盛，觀者如堵。時將届插秧，而河水已漸枯耗，遊人初不念及也）。

其二
長河將竭細流斜，兩岸啞啞萬水車。絶似一條蛇尾縮，亂鈎搭住在泥沙。

其三
河水枯纔五寸餘，共貪竭澤競來漁。看他赤脚泥漿裏，也似人間釡底魚。

其四
老農閒殺坐淸陰，滿把黄秧插不成。翻似往年梅雨足，水車泥上閣無聲（五月二十以後，各處支港已竭，無水可戽。農民不能插秧，皆束手坐待）。

贈王文園給諫
黄門班迥近星河，諫紙聲名振馺娑。年正可官歸里早，位雖未相活人多（歸田已十餘年，以醫活人甚衆）。操觚文字仍游戲（出近作制藝見示），載酒江湖任嘯歌。京國舊交今漸少，喜君兩髩不曾皤。

其二
浪跡江鄉類隱淪，刀圭試手輒生春。始知白社投閒日，猶是蒼生托命身。康節行窩爭欲設，伯休入市共相親。笑他煉汞燒丹者，只自求仙不救人。

旱坐遣悶
驅魃焚巫術屢更，莫嗤祈雨轉祈晴。老夫倘出東山去，竊恐爲霖也不成。

秋思
街鼓沉沉夜正中，清吟人坐畫欄東。涼生旅館孤燈雨，秋在高樓一笛風。地縱近游仍是客，身誇老徤已成翁。稍欣殘暑驅除去，明日湖航泛碧空。

陳灣山下大銀杏樹歌
水有長鯨陸有象，物産每多破格樣。陳灣山下一銀杏，大數千圍長百丈。霜侵雪蝕老不死，拏攫空中勢張王。不知何年托根牢，近或唐宋遠六朝。生於平地不自量，其意欲與山爭高。團團廣蔭更數畝，綠棚遮徧千僧寮。皮皺甘作鐵石醜，竅古翻似洞壑枵。探卵無驚鳥夢穩，吸露易飽蟬鳴驕。樹中此亦巨無霸，俯視萬木皆兒曹。名材摧折世何限，樵斧斬伐獵火燒。輪囷何以獨無恙，或因僻在荒寒郊。倘更長養千百歲，天公亦恐觸膂腰。我來正值秋聲霅，雄猛神威使人怯。戰罷西風葉落黄，有如老將脫金甲。夜半猶聞吼作濤，倒捲太湖樹頭壓。

棕亭治具招同西巖松坪再可爲湖舫之遊
叩戸來名紙，相邀上畫船。秋方過白露，人總是華顚。勝境烟花窟，淸談文字禪。尋香叢桂樹，拾級小山巓。絲竹雖無妓（遇未堂司寇船，有歌者），鬚眉或比仙。會堪稱五老，祠欲訪三賢（湖上有三賢祠，祀歐、蘓二公及王阮亭）。治饌行廚潔，開尊密室偏。當爐非犢鼻，掩豆有豚肩。正是持螯候，何煩斫鱠鮮。醉紅顔似葉，燄赤燭如椽。好事推君獨，居貧召客䖍。曾書乞米帖，豈獲作碑錢。信有逢場戲，同消近局筵。地如韋曲好，跡可渼陂傳。卽事成佳話，題詩紀勝緣。淸遊應迭主，相約菊花天。

子才書來驚聞心餘之訃詩以哭之
斯人遂已隔重泉，腸斷袁安一幅箋。預乞碑銘如待死，久淹床第本長眠（君中風病臥已數年，去冬子才過江西，君預囑爲其墓誌）。貧官身後惟千卷，名士人間值幾錢。磨鏡欲尋悲路阻，茫茫烟樹哭江天。

其二
書生不過稻粱謀，磨蝎身偏願莫酬。忽漫焚魚辭薊闕，也曾騎鶴到揚州。屢移家去無黔突（君去官時先買宅金陵，後掌敎山陰、揚州，皆携家住，晚又卜居南昌），再出山來已白頭。何限世間陽翟賈，傲人足穀與多牛。

其三
十年館閣每隨行，角逐名場兩弟兄。可畏隱然如敵國，所當何處有堅城。久將身入千秋看，如此才應幾代生。我痛自關人物謝，區區豈特故交情。

西巖齋頭自鳴鐘分體得七古
化工豈許人捉摸，忽被巧匠偷秘鑰。宛委中含十二時，添得嘉名列編鎛。形非九乳九耳垂，製豈雙䕫雙螭攫。但覺莊嚴小佛龕，琢玉鏤金燦輪郭。云有靈機能發響，驀如冶金奮騰躍。按候恰與晷景符，昕夕告期了不錯。得非雞人坐其下，司旦司昏手奏樂。豈知絶不假人爲，目有噌吰出寂寞。寳刀刜尚愁無聲，寸莛撞或慮不答。兹獨繁音起腹中，似轆轤轉飢腸涸。一條金線綰鐵臬，鉏齬痕邊度岞崿。寂靜微聞食葉蠶，盤旋默作循條蠖。忽然觸動蕤賓鐵，突出刀槍鳴歕薄。内有金聲外針影，聲影相隨若素約。捷於緹室氣飛灰，驗比鈴閣神撼索。何須景陽催曉粧，豈但楓橋驚夜泊。直從一寸關鍵中，地紐天根貫脉絡。未央鏗爲遥山摧，豐山響以淸霜落。吼聞江上鬬龍身，喧在土中應牛鐸。何如此不煩感召，翻覺古器尚疎畧。笑他僧寺百八聲，考擊硜硜謹踐諾。神哉技乃至乎此，問是西洋鬼工作。其初攜從利瑪竇，今遍豪門炫樓閣。刻漏法本自中土，軒帝姬公幾荒度。後來摹彷制益精，渴烏吸水滴涓勺。金銅仙人金胥徒，四十八箭遞插脚。遠公蓮葉又意造，燕肅荷茄亦手斵。倩女捧牌按時登，神將持杵應候搏。此皆震旦千載傳，海外何由窺槖籥。乃知到處有異人，聰明各把混沌鑿。先生何處購求得，位置高齋映筆格。趨朝曾記景過塼，退直或至更（平聲）起柝。卽今歸田輟待漏，猶惜分陰肯抛却。投籤常恐就睡酣，擊鉢不怕催詩惡。有時放筆吐偉詞，鞺鞳能令四座愕。此鐘便是程書石，想見績學綜浩博。腕力徤扛百斛鼎，腹笥富逾千石鑊。可許我來叩春容，蒲牢一聲震寥廓。

淸口謁雲巖相公
勳德眞符古大臣，南來父老擁車塵。十年艱鉅看雙髩，四海昇平倚一身。臨事輒如醫遇鵲，策功久已閣圖麟。古稀雖屆神逾壯，平格天敎贊化鈞。

其二
障川纔自汴梁囘（連歳治河豫省），料理淮黄詔復催。本患水多偏水少，要籌漕去又漕來。源從瓠子河邊導，隄待桃花漲後開。聽到麈談彌鎭靜，方知游刃正恢恢（今年被旱，洪澤湖水涓滴不能出淸口，轉藉黃河水倒灌入運河。公并議淸口築壩蓄水，以備明春刷黄濟運之用）。

其三
何幸重迎馬首東，齒牙嘘拂總春風。始知小隱高閒處，猶在餘光照耀中。馳傳公歸雙闕紫，著書人老一燈紅。不關求仕還來謁，此意區區稍不同。

秋帆開府移撫豫省賑荒靖變勳績特異作詩寄頌
俗以儒爲戲，謂必無英雄。豈知中有人，建竪屹華嵩。公也名世才，簪毫日華東。巍科取第一，出手便不同。遂結特達知，洊歴開府崇。十年分陜寄，頌聲徧秦風。汴宋古中州，灾沴有獨鍾。河伯淹未盡，旱魃復逞凶。三年無寸雨，焦土百煉銅。彌望地總赤，不見靑一叢。始知野草根，亦遭掘食空。文士嚙故紙，殘卒煮角弓。道殣氣未絶，犬饞已噬胸。監門圖莫上，帝早切癏痌。詔公速移節，往拯哀嗷鴻。公到罄所見，拜表日幾通。請帑千億鏹，截漕百萬鍾。奪命鬼伯手，返魂到沙蟲。飢腸細如線，漸有糜粥充。從此豫士民，如蟄囘春融。柘城有乞活，蟻聚猶剽攻。蹇驢當馬騎，洶洶聲交訌。沿村掠雞豕，不飽一頓供。摸金破複壁，搜粟窺高墉。公又亟提兵，迅發霜蹄驄。羣嘯眉未赤，駢戮頸已紅。不出旬日内，誅渠散脅從。賊皆化爲民，投刀潛歸農。向使不早殄，燎原將安窮。撲火於始燃，乃眞曲突功。惠旣甦瘡痍，威更消兵戎。落落兩大事，炳麟耀高穹。我方臥江村，聞之傾寸衷。憶昔共儤直，固推器量洪。庸知開濟畧，著績至此隆。雖曰乘權位，得以成勳庸。我若處公地，未必能如公。江天一翹溯，緘詩附郵筒。不羨印摇鵲，不羨旌垂虹。羨公一篇傳，已在名臣中。

題馮西軒釣船把酒圖（舟尾一佳人蕩槳）
碧山紅樹繡如屏，釣艇秋風酒半醒。認作志和還恐誤，爲他只帶一樵靑。

其二
洞庭何羨鄂君船，攜得蛾眉伴扣舷。道是孤眠吾不信，更無人處有嬋娟。

其三
澄波如鏡映新粧，消得風情醉後狂。笑語畫師須補景，更添一對野鴛鴦。

其四
渡江桃葉認前因，正好風恬水不鱗。我若路迷來問渡，恐君不納趁船人。

過淮晤程晴嵐值其七十壽賦詩稱祝次章兼訂平山堂之遊
淳德高文望久崇，耆英如對畫圖中。廿年館閣稱前軰，十畝園林作退翁。天上蓮花紅燭炬，淮南桂樹小山叢。行藏囘首超然處，此福人間幾个同。

其二
倦遊那擬到淮濱，意外重逢似宿因。千里來當黄葉候，五年前已白頭人。雞林購少新詩句（先札西巖，覓余續刻），鴻爪痕猶舊壁塵（舊贈君詩，尚在屋壁）。老去益思多見面，期君同醉蜀岡春。

西巖招同沈旣堂王夢樓兩前軰讌集旣堂以臀癬不能坐長跪終席戲用西巖語作詩奉粲
不以膝行以膝坐，雙趺例爲先生破。旁人不知臀無膚，只道先生謙太過。先生生平骨嶙峋，但有强項無曲身。將軍幕下長揖處，尺八腿鑄鐵作筋。胡爲歸田少拘束，足恭翻作鞠𦜕人。謂逢壯士按劍怒，座中若个帶櫑具。謂向老人進履恭，我軰誰是圯上公。主人解嘲言語妙，金搭繡襠論果報。童年鈍或跪讀書，君乃一目十行俱。閫政嚴或跪請咎，君家伉儷無獅吼。官卑不免跪路岐，君由翰林擁旌麾。此膝從來未被辱，故應罰支軟脚局。敎他畧嘗踡跽苦，始信人間有委曲。誰云一屈不可伸，正以久伸令小屈。如何偏有佞佛翁，頂踵自誇膜拜工（謂夢樓奉佛）。

西巖治具全用素食以夢樓持齋故也作素食歌見示亦作一首荅之并調夢樓
古人齋食但忌葷，所謂葷者乃五辛。後人誤以指腥血，葱薤羊豕遂不分。王莽素食禱秋熟，元后手詔催食肉。是知素與肉相對，西漢以來已成俗。更從佛敎戒殺生，蕭老公乃麪爲牲。李唐斷屠并著令，正五九月無割烹。自此世問佞佛子，必以素食表至誠。豈知素也可爲絢，又增一番烹餁精。夢樓持齋老不怠，西巖饗之去刳宰。我非禪鑽亦伴食，正嫌主不燒豬待。似淵明入蓮社中，頗以無酒暗生悔。豈期下箸倍覺珍，不數豹胎猩猩脣。香菌自南蘑菇北，菘必秋後筍未春。有時故彷豚魚樣，質不相混色亂眞。問誰作此太狡獪，素食想倩素手人。豆粥韭䓑洩秘法，昔人曾把庖丁殺。肅賓賓肯帶庖來，此事殊較季倫達（是日卽用夢樓庖人）。獨思澹泊本明志，咬斷菜根齒纔礪。金虀銀餤玉糝羮，特美其名非雋味。茹素若又鬬新奇，何不仍來决大胔。向來只道肉食鄙，肉食恐無此繁費。八百里駮一割嘗，豪氣翻借素風試。名實不稱殊反常，寒儉幻出繁華塲。有如寡婦雖不嫁，偏從淡雅矜素粧。衣裁縞袂曉雪色，佩綴白璧夜月光。遊行梅花李花下，自謂守節追共姜。吾知其心未必淨，招之仍可入洞房。滿堂聞言笑噴飯，街鼓紞如夜將半。老饕捫腹亦彭亨，登車不覺腰帶斷。

贈三元錢湘舲（己亥解元、辛丑會元、狀元）
三千年桃十丈藕，世問奇事乃竟有。滿街爭擁看三元，三元肯來訪衰朽。秀才頭上三重關，何限英雄老此間。禹門登或浪打去，神山到又風引還。至於名冠多士上，尤是人生所不想。偶然得一已足誇，何况連壓黄金榜。歐文忠，王文恪，兩元已在握，臚唱聲中又飄落。君獨連擲得梟若蒲博，國手棋無第二着。毋乃眞天仙，身騎白鳯凌雲烟。三垣九閽攔不住，直到玉皇香案前。我聞奪標紫宸殿，榮過將軍奏凱宴。却嗤三箭定天山，猶只了却一塲戰。古來惟有蘓定方，手平三國皆擒王。直至前明張英國，三征南交渠必得。君也一書生，遂與二公先後相抗衡。設令國家更有别科目，不知又領幾次雁塔名。噫嘻乎！讀書孰不望傳世，千氣萬力尚難覬。羡君占盡科名榮，一日聲華滿天地。從此不愁不千秋，祗須建竪堪相侔。累朝如君十一个（唐張又新、崔元翰，宋孫何、王曾、宋庠、楊寘、王巖叟、馮京，金孟宗獻，元王宗哲，明商輅），事蹟半在靑史留。贈君一篇三元考，更期進歩百尺竿上頭（時以所著《三元考》一篇奉贈）。

公讌湘舲於未堂司宼第自司宼以下西巖松坪涵齋旣堂杜村及余皆詞館也江鄉此會頗不易得司宼出歌姬侑酒以張之屬余賦詩記勝卽席二首
緑酒紅燈紺袖花，江城此會最高華。科名一代尊沂國，絲竹千年屬謝家。拇陣頻催拳似雨，頭銜恰稱臉如霞（女郎顧四娘乞名於湘舲，湘舲贈以霞娛二字）。無雙才子無雙女，併作人間盛事誇。

其二
歴歴題名數軰行，長筵今作聚星堂。盍簪林下皆同館，射策天邊獨擅塲。人老半成都散漢，客豪也醉踏摇娘。因君重感蓬壺夢，風引神山正渺茫。

寄補山開府
公昨寄我詩，險韻手自排。公送袁臨汝，詩中又見懷（公送袁簡齋詩，復齒及余）。一在靑雲端，一在綠水涯。如何兩相思，氣誼久不乖。自非公古道，誰復念此老。抑以散髮人，蟬蜕塵埃表。譬如饜肥鮮，轉覺蔬笋好。出處途已殊，繾綣情未了。何當遠來謁，身附南飛鳥。

其二
同直多膴仕，可傳只數人。朗夫近乎隘，持論殊齗齗。卓立千仞壁，不受一點塵。秋帆近乎通，才氣實絶倫。中州救荒績，手活百萬民。公兩兼其長，和介備一身。迎面有寒鐵，動脚有陽春。承平論經濟，豈必爭奇新。卽此入列傳，已足爲名臣。

其三
窮達雖有命，亦貴願力猛。一條雲霄路，層層有引領。苟其晏然足，所歴卽止境。腐儒正坐此，遂戢霜蹄騁。惟公器量深，精勤性所秉。恢恢開濟畧，到處力完整。吏弊必爬梳，民瘼必循省。臣躬自匪懈，帝鑒早遠炳。行看從節鉞，直上三台頂。

其四
謂與公無緣，處處若相企。謂與公有緣，處處若相避。滇徼旣聯鑣，黔疆復並轡。獨至兩粤交，跡同時則異。凡我作守邦，皆公管内地。我在公不來，我歸公始至。自是薄宦命，難邀故人庇。公乃亦悵然，時厪慨惜意。謂不得此人，屈之作屬吏。

題周駕堂編修雙松嘉蔭圖
潑地淸陰掃不開，有人把卷正低徊。莫敎錯認哦松吏，曾踏花磚日影來。

其二
五鬣虬枝映蠡湖（君家湖口），循陔人到倍紛敷。笑他潘岳閒居賦，少此靑蒼樹兩株。

其三
王氏巾箱世業存，金籯那及一經尊。羨君身尚承嘉蔭，又把淸芬蔭後昆。

贈同年白秋齋總戎
太平時世不用武，緩帶輕裘稱帥府。豈知志果効忠勤，也與行間等辛苦。將軍家世中州人，馬槊淸談並絶倫。起家科第官宿衞，擁旄歴遍江南春。江南繁會多草竊，水上窺艙陸穿壁。將軍夜廵不㸃燈，每趂天陰月正黑。暗中偷兒方動手，忽然將軍已在側。巷衢處處見將軍，疑有化身千百億。從此人皆得晏眠，將軍爲我守門閾。探丸市魁工放火，乘機好掠財帛夥。將軍聞之飛上屋，水具隨來疾如笴。烟煤滿面泥滿身，誰識將軍卽是我。火光中早察剽敚，救焚纔完賊先鎖。最是淮關榷使衙，庫金夜刼鼓空撾。將軍被檄去捕盜，茫茫何處尋根芽。氊笠改裝陽翟賈，酒旗訪遍魯朱家。幾度設囮思餌雉，一朝打草恰驚蛇。按名軰軰遂就縛，歸來載鬼盈一車。大吏交章薦功狀，九重早已知任尚。遷官共羨八騶前，開閫佇看千騎上。正好凌烟入畫圖，如何辭病求閒曠。鈴閣抽身智士心，角巾歸第書生樣。我因蘭譜得相親，披豁襟期見性眞。謂此微勞何足道，設兵本以衛良民。承平不洒沙塲血，只有弭奸報國恩。於戲！將軍用心乃如此，靺鞈班中能有幾。秣馬整鞭宜再起，廉頗尚未三遺矢。將軍聞之笑不止，手指白鬚吾老矣。

年饑
年饑食指多，生理須節縮。援例平原帖，舉家但食粥。我起啜兩甌，腸胃似未足。聊復適可止，不敢飽如毱。旁有客大笑，捧土塞河瀆。一口省幾何，乃思補衆腹。

冬至前三日未堂司宼招同鶴亭方伯春農中翰奉陪金圃少宰夜讌卽事二首
銀箭聲長欵絳騶，一堂雅集最風流。東山故事修絲竹，南國文章燭斗牛（少宰試揚甫畢）。律管將囘鄒衍暖，履綦如御李膺游。主賓都是烏衣後，也算相輝花萼樓。

其二
沉沉絃索到三更，燈倍鮮妍月倍明。敢嘆髩絲逢短至，久拚肉陣設長平（歌者郝金官色藝傾一時，有坑人之目，故云）。美人變局非紅粉，樂府新腔有素箏（是日演梆子腔）。惹得老顚風景裂，歸來惱煞一寒檠。

觀舞燈
滿野流移似凍蠅，華堂猶列炬千層。臨觴敢謂非豪舉，如此今年看舞燈。

探梅
踏破芒鞋不見春，一枝忽綻野溪濱。冰霜深處陪寒士，桃李前頭作丈人。蜂蝶未知猶在夢，丹靑雖好敢傳神。已經生就孤高格，忍再沾他陌上塵。

其二
客孤歲晚易生哀，且喚湖航泛緑洄。白髮已看催我老，靑山原不禁人來。地連北郭纔三里，蘂拆南枝恰半開。自笑先存酸意味，尋花不帶賞花杯。

米貴
米貴如珠豈易量，午炊往往到斜陽。老夫近得休糧法，咀嚼新詩誑餓腸。

題張水屋分司僧服小照
詩情摩詰畫龍眠，能事俱堪逸品傳。可惜儒門收不住，被他老衲騙逃禪。

其二
袍笏登場正及時，宰官身乃喜披緇。可應曾遇邢和璞，指點前身是永師。

其三
何肉周妻尚未忘，無端竟作老僧裝。只愁嚇得閨人惱，何物頭陀夜進房。

松崖留任廵漕再到揚州喜贈
爪期不代爲勤宣，破例相留帝鑒懸（廵漕例一年報滿，今特旨令君留任）。馳節兩年衣短後，轉漕萬舸纜爭先。春流預祝桃花水，舊雨重賡錦字箋。我以避荒公奉使，客中頻聚也良緣。

書所見
霜威似刀風似鏃，五更齊趁賑厰粥。厰猶未開冷不支，十三人傍野垣宿。急則生智計亦奇，謂可彼此互借燠。肩背相貼臂相抱，一團翻似屏風肉。豈知久餓氣各微，那有餘温起空腹。天明過者赫然駭，都作僵屍尚一簇。吁嗟年飢少炊烟，猶兾冬暖喘稍延。豈天欲盡窮黎命，奇荒奇冷併一年。獨憐此軰總無告，生平詎有惡孽報。灾來偏殺無罪人，更從何處論公道。掩埋方悲無敝帷，有人又剝屍上衣。非忍王孫竟躶葬，死無用此生尚資。明知旋亦供人剥，且救須臾未死皮。

唐再可以油醡生果及糖蹄餽歲賦謝
長生果子醡油新，中饋君家出上珍。便當唐山安世曲，侑筵每飯頌夫人。

其二
蘓式豚肩彷製精，敢加賈誼杜園名。糖蹄合作唐蹄喚，此是長安本色旌（糖蹄以蘓州製者爲上，君夫人宋本蘓人，故所製極精也）。

揚州度歳
故鄉不忍聽號呼，度歲今宵在客途。也似流民離井邑，聊師君子遠庖廚。老無氣力爲馮婦（指吾鄉乙未勸賑事。今復舉行，余老矣，不復能身任也），貧但稽留類賈胡。桑梓千村半溝壑，此身敢獨嘆飢驅。

其二
旅窓風味一燈寒，聽到江城爆竹殘。薄産不收聊旅食，奇荒難救但旁觀。繞庭兒勸迎年酒（大兒已囘，餘三兒皆侍），欵戸人來餽歲盤。畧似四禪清淨地，毘嵐風起不相干。

卷三十　丙午
丙午元旦
花甲今成六十翁，少年囘首太匆匆。去官久免朝元早，報國惟餘祝歲豐。退盡蝕痕仍午景（辰巳間日蝕），掃他沴氣有春風。韶光不爲灾荒減，梅蕾窓間已綻紅。

兒戲
兒女靑紅又一時，拔河抛堶儘游嬉。老夫不忍輕訶叱，敎誦淵明責子詩。

喜雨
曉枕懵騰睡起遲，驚聞淅瀝到梅枝。今年利市應三倍，發筆先成喜雨詩。

其二
麥剡將枯得復滋，救飢預卜上場時。人情似接征人信，雖未曾歸已有期。

其三
瓶粟無儲已半年，者番定有麥登田。去官敢説先憂事，但爲身謀也感天。

其四
兒軰何知望雨殷，閒窓弄筆彷平原。方臨乞米書難就，忽喜墻間屋漏痕。

六十自述
流年俄届杖鄉期，樗散生平槪可知。傳世料無靑史分，歸田曾及黑頭時。閒增手錄書頻校，瘦減腰圍帶屢移。老嫗縱然思再嫁，頗慚面已皺生皮。

其二
十年屏跡臥江村，往事眞堪目笑存。才子聲名徒嚇鼠，好官滋味畧嘗黿。篝燈一穗寒無燄，木榻雙趺隱有痕。子晉吹笙已仙去，此翁長守藥爐温。

其三
生平游跡遍天涯，塞北交南萬里賖。人羡見聞增宦轍，天如成就作詩家。翻來笳拍傳紅粉，繡入弓衣抵碧紗。一卷風烟紀行什，頗同海客泛星槎。

其四
偶然高興返田廬，妄意名山數卷書。早識一邱同作貉，何如雙袋且垂魚。故人已擁高牙纛，斯世誰欽下澤車。雪水烹茶味雖好，比羔兒酒太淸虛。

其五
從戎曾到瘴江濱，草檄空誇筆有神。絶域表終來獻雉，書生相豈稱圖麟。銅符五夜傳軍令，鐵騎千山踏戰塵。贏得人稱隨陸武，歸來一一詫鄉鄰。

其六
髩絲禪榻影飄蕭，看盡人間覆鹿蕉。尚未成僧緣食肉，久辭作吏且伸腰。所愁原壤無稱述，若比黔婁已富饒。消遣殘年復何事，江天風物寫漁樵。

其七
平山堂似繡屏開，好友相招月幾囘。地有歐陽遺跡在，人疑杜牧後身來。樓臺兩岸名園接，燈火中流畫舫迴。他日紅橋誌修稧，老夫曾此屢銜杯。

其八
頗思隨俗一稱觥，儉歲家家食藿羮。安得㸃金施小惠，自嫌畫餅剰虛名。身無半畝憂天下，眼有千秋愧此生。米貴恰宜師辟穀，好敎年老漸成精。

送湯松齋赴任彰德别駕
地入中原氣勢雄，監州新拜印牀紅。官分刺史班春騎，山有名王避暑宫（高歡宫在黄華山，見元好問詩）。華轂膏流行部雨，繡旂聲壯渡河風。下車正及催耕候，早喜陽和土脉融（彰德久旱，聞今春得雨雪）。

寄述菴按察
廉訪三秦拜特除，早聞風動百城餘。崇班舊肅烏臺座（君由副憲出外），惠澤春流龍首渠。官燭兩行鈴索院，使旌千騎畫輪車。遙知結習仍文字，讀律纔完又讀書。

其二
蠻徼從戎髩未皤，記曾聯騎挽雕戈。王尊又上卭徠坂，劉秩眞當曵落河。往事眼前如未遠，故人海内已無多。秦雲遙望三千里，甚欲相尋奈老何。

鴉犬爭肉行
烏鴉啄屍血不紅，饞犬來逐鴉飛空。有人又驅饞犬去，人肉供人豈汝供。犬旣怒嘷鴉亦罵，大似𧑐蚌遭漁翁。

二月十二日大雨如注一年來所未見也後數日知皇上遣副都統阿彌達賫香至黄淮各廟祈雨正以是日行禮乃知此雨實帝心所感召也春麥得滋饑羸可活草莽微臣欣感不已敬記以詩
經年不聽簷端溜，旱災比戸飢腸吼。璇霄晴老碧無縫，恨不鑿破使穿漏。今朝甘澍何滂沱，其粗如繩宻如羅。雲氣漆黑雨氣白，恍見雨師行雨迹。手中一滴地一尺，叩頭多乞滴數滴。殺盡百花吾不惜，有人忍死待春麥。雨過旋聞淮信報，朝廷遣官禱諸廟。計期破塊大沾濡，正值瘞圭虔祭告。乃知此雨非自來，全是九重默感召。憶昨炎暵蒸藴隆，焚巫暴尫術亦工。有司不過修故事，此意豈得迴蒼穹。君不見御香一到雨滲漉，至誠格天抑何速。災荒必待帝親救，不知公等可食祿。却看土脉纔春融，山神社鬼又言功。

米價日增旅食不免節縮書此一笑
未試仙家辟穀方，且謀節食爲空囊。梅花瘦我疑孤鶴，菜把驕人食萬羊。門舘漸稀留客飯，奴童竊誚减軍糧。卻慚書卷空塡腹，不抵充饑一覈糠。

上巳日過江小泊金山
六幅江帆拂曉烟，採蘭時節嫩晴天。弦生上巳初三月，茶試中泠第一泉。修稧壺觴傳晉帖，觀潮士女競吳船。那知倦客心情減，寂寞來參佛印禪。

江邊鷗鷺
覓食終朝傍水湄，晚來戢羽靜無爲。始知鷗鷺閒眠處，也在謀生旣飽時。

其二
飲啄呼羣不亂行，空波容與太淸狂。扁舟偶過忽飛起，我已忘機他未忘。

大風從丹徒口出江至瓜洲
風向西行水東注，風水相薄乃發怒。初疑風在水面掠，旋驚風入水底吐（去聲）。大聲吼作百里雷，碎沫濺成半空霧。捲翻峩頂亂雪堆，倒竪匡廬急瀑布。湧來突過逆上魚，蹴起打落高飛鷺。一波未平又一波，水皆壁立直不仆。江神似妬金山名，幻出銀山與相爭。想當屓贔蓄力處，徵集百靈供使令。豈惟封姨肯助勢，陽侯氷夷齊赴盟。激濤巧趂子胥憤，迴瀾弗顧河伯驚。羽檄飛催鼈令騎，符書速召龍伯兵。洞庭君分犀兕甲，㯶舍人借鵞鸛營。作使水族各賈勇，推潮排浪高于城。鰕䰅矗杆前導引，蟹螯執鉞旁橫行。負山巨鼇厚軸撼，吸川長鯨洪鐘鳴。磨牙鱷將饜所欲，暴腮鯉且洩不平。下至白小一二寸，亦復跳躍學怪精。遂使澄江一疋練，掀天盪日爲鏗鍧。我來正値滿江閧，萬斛龍驤莫敢動。篙師欲試十幅蒲，拚我老命作戲弄。剪江一霎三十里，奔馬脫銜不可控。鐸語斷渡悔不遵，墨色覆舟恐竟中。乗危幾愁軀骨捐，出險又覺心膽縱。擬借靑天作紙張，寫出奇觀豁醯甕。

菜花
始信東風氣力深，盡將原野作芳林。莊嚴老圃三春菊，富貴田家滿地金。正色遥分曇佛面，濃香不上女郞簪。前劉縱失桃花約，差免空來紫陌尋。

未堂西巖松坪旣堂悔菴杜村招陪松崖漕使醼集九峯園并爲湖舫之遊作歌
半年不上游湖艇，爲怕出城見荒景。四月麥熟已食新，適遇佳招吾可領。廵漕使者將還京，此間地主皆多情。九峯園中大設宴，招陪折簡到老傖。九峯中有一品石，八十一竅透寒碧。傳是米顚昔所遺，其餘八峯亦奇闢。綺寮砥室交掩映，最玲瓏處集裙屐。烹鮮斫鱠炊雕胡，主人稱觴客避席。酒闌乗醉泛渌洄，去探芍藥開未開。東風一夜萬花發，到此始嘆天公才。是日輕陰半寒暖，滿湖珠翠紛往囘。水學眉顰綠微皺，山分髻色靑濃堆。似爲游人助淸悦，襟塵一掃何快哉。黄昏歸來再曲讌，興酣忘却街鼓催。嗚呼此會不易得，勝地名流兩相敵。蘭亭修稧渼陂遊，俯仰人間幾今昔。江山常新人易老，樂事轉眼卽陳迹。可少題詩記登歴，一爲歌行歌主客。

湖上
畫舫多如打水圍，綺羅隊隊炫晴暉。天公也似爭鮮麗，特遣雲爲五彩衣。

其二
花關深鎖綠楊烟，一架春風綵索懸。行過粉墻聞笑語，有人園内打秋千。

其三
最無拘束是楊花，穿過林端又水涯。我比楊花更飄蕩，夕陽西下未歸家。

其四
碧月高高爛絳河，遊船歸處繡燈多。靑樓絃索教新曲，夜半猶聞愛愛歌。

汪劍潭自汴歸見示汴中古蹟詩戲和博浪沙一首
道旁一擊若竟中，劉項紛紛俱不用。正惟滈池璧未來，遂覺倉海椎輕動。十日大索羅網張，兩人飄然終遠颺。此段屈伸變化處，已賽荆卿秦舞陽。一試不效身再出，子房終把嬴秦蹶。獨怪持椎狙伺人，勇于猛兕俊于鶻。何以羣雄虎鬬時，不復起事竪突兀。將毋此亦大英雄，識幾甘避沛大風。神龍見首不見尾，去作海外虬髯公。

坑死人歌爲郝郎作
孔雀東南飛，共愛毛羽好。其雌但氋氃，五采必雄鳥。乃知男色佳，本勝女色姣。揚州曲部魁江南，郝郞更賽古何戡。出水杲蓮初日映，臨風緒柳淡烟含。廣場一出光四射，歌喉未啓人先憨。銅山傾頽玉山倒，春魂銷盡酒行三。遂令天下父母心，不重生女重生男。以是得佳號，坑死人，滿城噪。胭脂陣上倒馬關，花月場中陷虎窖。坑縱不死死亦拚，深穽當前甘自蹈。古來掘地作塹坑，或殺腐儒或降兵，不謂烟花有長平。以此類推之，妙悟觸緒生。宋坑可作宋朝諡，秦坑應換秦宫名。老夫老來怕把坑字説，况聞美男能破舌。兢兢若將墜諸淵，惴惴惟恐臨其穴。豈知一見也低迷，不許廣平心似鐵。目成幾忘坎窞凶，有人從旁笑此翁。驅而納之莫知避，敎書人未讀中庸。

題春閨睡起圖
窓外一聲秦吉了，落花驚破香魂小。夢囘何處續餘歡，倦坐無言繡幃悄。小鬟多事漫相猜，鏡卜瓦占翻聒擾。夢中所歴只自知，説與旁人那得曉。

淮遊
又泝長淮一道斜，沿隄垂柳尚飛花。河通估舶仍交路（運河築壩蓄水，今已盡開，船皆暢行），麥熟流民漸返家。沙鳥爪深書篆籀，水牛腹飽狀琵琶。依然四野恢台象，今歲秋成定滿車。

自嘲
久謝時榮養病身，却因知己上淮濱。黠奴竊笑幽棲客，又出山來謁貴人（時因雲巖相公至淸口，寄聲招晤，故往謁）。

柳枝詞
踠地長條楊柳枝，東風浪説惹相思。自家飛絮猶飄蕩，那與人間管别離。

所見
行屍諧語本荒唐，不謂相逢滿道旁。皮骨僅存人似腊，知無粒米在他腸。

午日泊淮城憶兒軰揚州
已與兒曹約，書齋酒泛蒲。六旬扶老杖，五日辟邪符。豈謂逢佳節，翻敎在旅途。老懷雖不惡，未免憶諸雛。

再晤晴嵐
豈意重過漂母亭，扁舟暫爲故人停。一年再見逾頭白，千載相期有汗靑。共作人間長樂老，敢關天上少微星。恰逢佳節來相訪，省爾匆忙治食經。

其二
履跡曾同館閣班，性情頗亦共疎頑。淸談無用空捫蝨，野性難馴早放鷴。詩酒老餘無事福，林泉生享太平閒。巢由不是陶唐世，那得從容箕潁間。

是日竹溪漕帥招同惕莊晴嵐置酒過節高宴竟夕賦詩誌雅
折簡欣叨雅誼親，蒲觴泛座酒千廵。恰逢笙管娛佳節，誰肯雲霄念故人。戰壘重談滇驃信（舊從公同在滇南戎幕），戲塲正演楚靈均（是日演屈原龍舟故事）。欲知留客情深處，醼罷歸來已嚮晨。

將至揚州口占
濃陰添綠上楊枝，來往俄驚十日期。誤了汪園紅芍藥，不曾㸔得盛開時。

醉時歌贈春農同年
春農先生我老友，武庫胸中無不有。貫穿經史羅百家，碑牓文章推巨手。江北江南四十年，乞文車馬滿門前。其門如市文如水，不擇地湧萬斛泉。昌黎諛墓金無數，皇甫酬碑絹論千。腰纒壓得鶴背重，坐令不得飛上天。有官不補主壇坫，龍門聲望靑雲巓。一年一年風氣變，米價日高文日賤。貞珉讚頌錦屏詞，昔是嫁衣今棄扇。黃紙豈屑寫表送，織罽漸稀修䞇見。生平手積萬卷書，飢來一字不堪嚥。噫嘻乎！百足之蟲一足獸，各自得食不偏瘦。人間只有賣文錢，其技雖工計則謬。時來紙貴洛陽城，運去窓糊酒家牖。明知雞肋已無味，老矣肯改花樣繡。昨見高門去請醫，或有誌銘來相救。

江鶴亭方伯招同松崖未堂蘧菴松坪棕亭春農遊康山卽事
揚州城外園無數，探奇須約出城去。城中乃有好岩阿，傳是對山流寓處。對山已往池館空，誰擅此勝鶴亭翁。購時不過數椽屋，因之試手開玲瓏。有如滄浪蘇子美，四十千買地百弓。後歸蘄王子孫手，結搆遂甲三吳中。主人開筵大召客，邀我來遊覽名蹟。一重一掩徑紆迴，絶似旋螺入深碧。簾櫳都學宛委扃，巖洞必選皺瘦石。有泉偏在層椒巓，有樹多長峭崖隙。匠心占天不占地，更向半空壘文磶。曲欄倚險峰欲飛，平臺凌虚星可摘。千里川原入俯瞰，雉堞雖高不能隔。始信南垣平遠山，不如縮本畫家格。對山當日彈琵琶，未必有此境奇闢。鶴亭特借對山名，自寫胸中邱壑情。對山翻藉鶴亭力，風流從此垂徽聲。豈惟遊人盡仰止，并邀御筆題軒楹。對山對山爾何福，預結他生韵事續。然諾雖狥李崆峒，才調未逾何大復。倘非素熟權閹門，安能一言解危獄。可知人品亦草草，何以獨幸播芳躅。由來此事有宿緣，異代偏逢地主賢。生前詎有樗里智，身後翻邀峴首鐫。不知我軰今朝樂，可亦他年作話傳。

一蚊
六尺匡牀障皂羅，偶留微罅失譏訶。一蚊便攪人終夕，宵小原來不在多。

故人
故人多膴仕，快若凌風舸。建牙乗朱轓，曵履躡靑瑣。門列棨㦸森，家擁金玉瑳。偶念及腐儒，知其掩關坐。或憐范叔寒，遥贈綈袍裹。或笑杜甫瘦，賦詩嘲飯顆。豈知此老頑，解衣磅礴躶。心方古人期，頤肯諸公夥。生前不如他，死後不如我。

題周昉背面美人圖
髻綰烏雲斜不整，一片銷魂綠髩影。亭亭背立碧欄杆，不見蛾眉見蝤領。毋乃避人含嬌羞，復似向隅抱悲哽。當筵平視無所施，穴隙旁窺亦難省。前身豈是韓淮陰，相君背已非噲等。千呼萬喚頭不囘，令人想殺姿容靚。崔徽自寫卷中人，毫釐惟恐差笑顰。延壽索錢雖不遂，未敢竟遺眼鼻唇。何哉此圖含毫邈，不着色相妙寫眞。旣無琵琶半遮面，又非羃䍦全罩身。取意乃取返照景，瞻之在後美絶倫。昉也貌肥夙所擅，并不貌肥意太新。得非其人本不美，别搆阿堵爲傳神。君不見李夫人，病態恐使君王見。君王臨問下羅幬，轉向牀陰不露面。又不見李晉王，一目眇兮微似線。命工爲作習射圖，眼光側注雕翎箭。大都疵纇好掩藏，圖中人必貌不揚。只因寢陋怕人看，翻以䕶短巧見長。眞容安知非鹽嫫，遺照轉共疑施嬙。此正畫師狡獪處，騙盡人間浪子腸。

自入六月大雨連旬數年不見此甘澍矣喜賦
連旬猛雨勢滂沱，直把平疇漲作河。只爲經年稀點滴，敎人不敢更嫌多。

其二
開動天源挽不迴，去年何以鍵難開。虧他如許銀河水，忍住多時不下來。

其三
濕氣濛濛汚葛巾，曝衣難得是曦輪。吾家應更添佳話，夏日翻敎愛煞人。

舟行絶句
一身充兩役，誰道吳娘癡。襁兒背上臥，摇櫓兼摇兒。

九峰園之宴園主人汪茂修未在座也後聞余有詩以素册來索書書罷戲題於後
借園宴客見深情，園主如何不共觥。大似倪家淸閟閣，只敎遊賞不將迎。

其二
王猷故事擬翻新，看竹何妨見主人。九㸃烟痕靑未了，桃花潭水想汪倫。

和再可立秋日感懷之作
秋懷兩首見心期，頓使羈人起旅思。貧病偏當臨老日，功名已過少年時。支撐荒歉多餐粥，愛惜精神少作詩。莫爲西風感摇落，晚香應在菊花枝。

壽雲巖公七十
使節來當介壽期，老人星正耀南維。望兼勳德裴中立，身繫安危郭子儀。謨畫久抒温室内，精神如在戰場時。從知天下蒼生幸，平格方增福履綏。

其二
最高官爵最勞身，三十年來驛騎塵。鐵甲平戎荒徼外，金堤障水大河濱。白頭勳舊朝無輩，靑史功名代幾人。一德堂廉眞盛事，古稀天子古稀臣。

秋齋爲都閫時桂林陳文恭公方撫吳深相器重嘗手札奬勉今文恭殁已十餘年秋齋裝潢其札屬題敬書於後
絶似師生授受親，一當辟咡一書紳。晴窗展卷還三歎，都是人間老輩人。

其二
黄閣騎箕已十春，珍藏手札尚如新。門生故吏盈天下，不負傳衣只此人。

哭陸朗夫開府
紫薇紅藥老同年，開府纔登訃已傳。生有立身千仭壁，死無遺槖一文錢。曉衙鼓散心如水，夜舘金來手指天。遥識湖湘淸德在，有人墮淚峴碑前。

其二
一官平進總循資，素節氷霜凜自持。禍起苞苴公不與，仕無梯筏帝偏知（公以召對受知）。三年樞院追隨地（余與公同直軍機處三年），千里歸航邂逅時（己亥歳，公奉母歸，與余相遇於梁溪）。細數交游論人物，九原可作更誰師。

金山咏韓忠武事
滿江風捲怒濤聲，千載如聞戰鼓鳴。南渡君猶能將將，中權帥竟出卿卿。時淸兵燹無遺跡，事往英雄尚大名。愧我亦曾身執㦸，至今仍作一書生。

扁舟到家適次兒廷偉補弟子員賦以勉之
買舟歸故里，挾册念諸郎（大兒廷英、姪廷賢俱科試，廷偉童子試）。兒敢來迎楫，吾知已在庠。始基通籍路，遠緒讀書香。年恰符衣鉢（余年十九補諸生，兒今年亦十九），家需肻構堂。阿咸名早擢（廷賢前歳補諸生），文度譽初彰。紅紙欣頻報，靑箱稍有光。也勞諸友賀，欲起老夫狂。角粽堆盤滿，襴衫製服忙。最憐癡阿母，似辦嫁新娘。初級登雖捷，前程赴正長。一層棲革鵠，十載束脩羊。尚是初禪地，須經古戰塲。我非難跨竈，汝豈始扶牀。植品持圭璧，探經徧縹緗。士當先器識，國可報文章。勉矣脩途奮，而翁願待償。

咏史
漢武擅雄略，隻手運九垓。汲黯董仲舒，雖賢不鼎台。所用衞霍輩，不過奴僕才。驅之卽成功，地拓㓂敵摧。乃知主英斷，但需羣策材。朝有名臣見，已是衰運來。

其二
孔明初出師，討賊氣甚壯。不效治臣罪，似供軍令狀。及敗街亭歸，始知事難量。利鈍非逆睹，不敢必掃蕩。以彼十倍才，閲歴彌退讓。柰何白面徒，妄起功名望。手執鐵如意，輙比諸葛亮。

其三
古制謁長者，脫屨始造請。見君更不韈，左氏傳可證。蕭何履上殿，殊禮出特命。迨乎唐以來，朝鞾始漸盛。及其習用慣，遂乃著爲令。設使跣入朝，翻成大不敬。泥古有難通，卽事朗可鏡。所以周官書，或貽後世病。

其四
高人偶托跡，遂佔厥地名。李白一采石，右軍一蘭亭。千載竟專屬，後人莫能爭。由來古人傳，自有眞精英。才分稍不逮，焉得相抗衡。荆公奪謝墩，墩終未號荆。何况桑民懌，赴官柳州城。自詭此一去，將掩子厚聲。至竟羅池廟，何曾祀鯫生。

其五
荆公變祖法，志豈在榮利。蓋本豪傑流，欲創富强治。高可追申商，蘇綽乃其次。及思法必行，勢須使指臂。羣小遂競進，流毒不可制。推原其本懷，固與權奸異。始知功名心，亦足禍人世。

其六
刊碑列黨人，取旨永不赦。讐正亦何心，彼用恐我罷。不過爲身謀，禍乃遍天下。所得究幾多，一官僅鴟嚇。譬如狺狺犬，爭在一臠炙。嗚呼此更陋，固不値一罵。

康山席上遇歌者王炳文沈同標二十年前京師梨園中最擅名者也今皆老矣感賦
燕市追歡夢已賒，近游欣此度紅牙。豈期重聽何戡曲，恰是相逢劇孟家。歌舞夜闌看北斗，江湖身遠憶東華。當年子弟俱頭白，忍不飛騰暮景斜。

納凉
盆池新浴罷，雨過淨遙空。霞色隨孤鶩，秋聲在一蟲。移牀風過處，捲幔月明中。晏坐生禪悅，此懷誰與同。

其二
坐久渾無暑，濛濛露氣侵。殘燈三鼓暗，斜月半牆陰。人老如秋到，詩成已夜深。虚堂淸不寐，一再撫瑶琴。

兩臂風痺復發自春及秋療治不效殆將痼疾矣
我不能挽强弓、挺長㦸，奮臂軍前立勳績。尚思左持螯、右揮毫，掉臂林下遊逍遙。胡爲風痺欺我老，患起肘腋費攻討。昔年發幸痊，今年纒不了。酸疑釅醋淬，痛甚頑石擣。屈伸僅餘腕可運，轉旋難與項俱抝。有衣不能披，如兒待人褓。背癢不能搔，想殺麻姑爪。曲肱尋樂翻苦辛，張拱作禮欠端好。有時敲以女手卷，耐打李陽毒不飽。曾聞足中有鬼多迍邅，詎知手亦有鬼相掣牽。幸而罷官兩肘已無用，不然斗大金印如何懸。醫經急尋繹，灼艾煎膏俱不惜。傅藥少騐方，攻火又下策。徒成豫讓漆身癩，莫償田興熏體炙。或言辟寒須用煖湯浴，復汲井華煮滿斛。坐使皺皮垢面一衰醜，忝充華淸妃子胭脂肉。療治亦已工，依然折臂翁。由來衰至疾自攻，一葉落可知秋風。君不見老樹原非一朝折，今歲枯幾條，明歲秃幾節，數十年始生意竭。從今且學舞支離，笑比孤桐半死時。亭亭百尺龍門上，老榦特立旁無枝。

兒姪三人赴江寧鄉試余欲以送考往遊適俗事羈揚州不果
四十年前試建康，喜看赴舉又諸郞。阿婆欲奏將雛曲，老將難忘射虎塲。渺渺六朝餘故壘，盈盈一水限輕航。隔江未免成搔首，懷古詩篇少數章。

子才過訪草堂見示近年游天台鴈蕩黄山匡廬羅浮諸詩流連竟夕喜賦
薄暮君忽至，令我喜欲顚。與君兩年來，書問月幾箋。終不如見面，快吐所欲宣。何期有今夕，把酒明燈前。當年驚蛺蝶，逸態猶翩翩。髭鬚雖已白，狂過惡少年。醉後起談鋒，巖電目炯然。妻孥亦驚咤，私瞷門隙邊。不知是才子，但疑老神仙。

其二
趙州年八十，打包始行脚。君亦近七旬，忽思訪名嶽。攓雲黄海深，看桃台洞灼。旋支廬阜笻，復躡羅浮屩。攀崖臂爲猿，穿松身化鶴。顚趾倘不虞，虀粉付一落。求榮求利耶，爲此童騃樂。及歸倒錦囊，奇句森歕薄。靑山千萬古，生面一朝擴。始知此老黠，重輕早自度。好詩拚命換，雖癡固未錯。

其三
我最愛君詩，君亦愛我句。他人豈不賞，不着痛癢處。惟此兩老翁，交融水投乳。情爲成連移，曲經周郎顧。中宵姑婦棋，數着局已悟。徐夫人匕首，不待血如注。賞奇意也消，中病手無措。微言澹相對，銀河耿斜度。僮奴侍兩旁，不知是何故。但覺雙白頭，燈前㸃不住。

其四
文人例相輕，反脣互瑕尤。楊恥王後居，邢笑任集偷。嘲杜飯顆山，壓李黄鶴樓。豈知皆小見，氣矜羣兒咻。茫茫大宇宙，聽人各千秋。蓋棺論自定，睽睽有萬眸。劣難强加膝，優難禁出頭。所以君與我，彌覺意氣投。尹邢不避面，翻欲同羅幬。君才馭飈輪，我力破浪舟。一代詩人内，要自兩蛟虬。

劉霞裳秀才美姿容工詩嘗偕子才爲名山之遊今又同舟來謁喜而有贈并調子才
緒柳風流見後身，雅吟况復擅淸新。世間眞有無雙品，才子原來是美人。

其二
白頭人共泛清波，忽覺沿堤屬目多。此老不知看衛玠，自誇看殺一東坡。

其三
腸斷簪裾晚始陪，桃花不及見初開。相逢莫怪劉郎老，曾向天台洞裏囘（前歳偕子才遊天台，今年已二十九）。

其四
最羡師生共一航，曉窗聯句夜傳觴。禪門亦有旁叅法，我欲勾他叛吕防。

再過淮上晴嵐留飲荻庄卽事
潦後重來訪荻庄，西風踏葉徧籬牆。行㕑酒屢斟重碧，留壁詩猶掛硬黄。家幸未沉河伯婦，人傳已作水仙王（淮右大水，多訛傳之信）。衰年何意頻相見，把臂寧辭放老狂。

連日飲晴嵐家賦贈
良晤連旬日，深叨地主賢。家多佳子弟，身是老神仙。杯續過牆酒，詩成湧地泉。晚香風味好，正在菊花天。

程吾廬司馬招飲觀劇賦謝
淮水秋風暫泊船，敢勞置酒枉名箋。翻因誤入桃源洞，又荷相招菊部筵（去歲因訪晴嵐，誤造君宅，遂成相識）。玉樹一行新按隊（歌伶皆童年），霓裳三叠小游仙。殷勤最是留髠意，别後猶應夢寐懸。

晴嵐以余六十枉詩稱祝次韻奉答
交誼眞叨白首新，好詩矜寵到鱸蓴。十年以長公稀古（君年七十一），一事無成我負春。來日固難多去日，後人將又視今人。文章功業俱安托，虚忝儒冠七尺身。

其二
冷淡生涯覓句新，久將閒跡寄湖蓴。小眠蠶已桑將老，大蔽牛慚櫟也春。年命魯陽揮後日，功名鄧禹笑中人。祗應憑托昇平世，穩作林間冗長（去聲）身。

送惕莊鹺使内遷熱河總管
淮南秋老鴈飛時，正送嚴裝謁玉墀。劉晏所營皆久計，韋丹雖去有餘思。頻年心力勞輸挽，今日情懷感别離。稍喜官班依紫籞，鶯遷逈在上林枝。

其二
熱河形勝擁千山，此去常欣奉帝顔。宫闕行都淸暑地，簪裾仙界侍晨班。官間燕寢凝香坐，身徤龍沙射獵還。是我當年舊游處，憐今不及共追攀。

兒偉就婚固始謝明府署中已諏吉成禮喜賦
千里書傳合卺杯，琴堂花映繡屏開。家貧不免爲齊贅，婦好原來是謝才。一斛㯽榔須有報，雙棲玳瑁定無猜。尚平婚嫁剛完半，又向名山展限來。

雜書所見
詩人好吟咏，無論所遇殊。在朝歌卷阿，在野譜康衢。卷阿豈不佳，未免詞多腴。若寫太平象，烹葵斷瓜壺。此豈可懸擬，須識字耕夫。所以卿雲曲，或輸豳風圖。

其二
文章與政事，並營必鹵莽。吾友三四人，俱早辭塵網。績學推王錢（西莊、辛楣），工詞數袁蔣（子才、心餘）。去官事著述，㝠心縱孤往。彼皆曠代才，猶難力兼兩。卻觀韓歐蘇，仕不廢吟賞。文成吏牘餘，詩就訟堂上。至今所流傳，光燄炳穹壤。毋乃眞天人，固絶人意想。

其三
後人觀古書，每隨己境地。譬如廣塲中，環看高臺戯。矮人在平地，舉頭仰而企。危樓有憑檻，劉楨方平視。做戯非有殊，看戯乃各異。矮人得意歸，自謂見仔細。樓上人聞之，不覺笑歕鼻。

其四
山僧例趨勢，向我發嘆嗟。苦道酬應冗，身不脫袈裟。方叅達官署，又迎貴客車。㕑催香積飯，爐選頭綱茶。其詞若有憾，其意實自誇。一笑語山僧，毋乃路已差。爾旣厭煩囂，何不出了家。

其五
才士例好色，風懷托所寄。少年貧作客，縞綦且抛棄。及夫仕宦成，粉黛力可致。淸晨自覽鏡，苒苒老已至。乃知薄劣姿，此樂難妄兾。金釵十二行，本非書生事。柰何服硫黄，拚以性命試。

其六
何處夫已氏，作吏印懸肘。望門計民貲，掩取魚入笱。嗚呼百金産，中人豈易有。饑腸忍吼牛，勞筋羡眠狗。銖銖積數世，方期保敝帚。一朝威攫之，空空剩兩手。竭彼祖父力，貽我子孫守。天道果有知，此物可能久。

一枕
一枕槐安夢已捐，此身何處不翛然。課程排帙晨稽古，心事焚香夜告天。庸福寧求木居士，高踪或比地行仙。偶翻除目尋交舊，半在三霄半九泉。

哭蓉龕前輩病殁杭州
鄉邦年最宿，臺舘職皆淸。老尚好丰采，貧偏富性情。琴樽前輩韻，月旦後生評。何事西湖去，俄驚笙鶴迎。

其二
林下嫌孤寂，惟欣舊雨過。此翁那可逝，老友本無多。畫楫方迎養，輀車忽挽歌。從今白雲渡，誰共踏寒莎。

門人管南英落解後金圃少宰特舉優生貢入禮部喜賦
秋老方悲落葉聲，别膺薦牘謁承明。陳平貌果非貧賤，庾信文原最老成。投暗珠重遭物色，晚開花倍發精英。便應翔歩雲霄去，豈但笙簧賦鹿鳴。

陳繩武司馬招同春農寓齋讌集女樂一部歌板當筵秉燭追歡卽事紀勝
紅紙簽名喚主謳，使君要占老風流。幽燕俠氣來元莵（君家遼左），雲雨閒情樂爽鳩。客醉擬將紗繫臂，詩成或當錦纒頭。只慚措大郎當甚，不稱佳人勸酒籌。

其二
風景眞令裂老顚，衣香人影膩如烟。難降席上胭脂陣，甘受空中指爪鞭。曲調轉因邀顧誤，燈光似爲定情圓。何當禁斷蝦蟇柝，窟室長酣不曉天。

其三
春情盎盎夜迢迢，占盡烟花廿四橋。少女風柔偏覺暖，書生魂小不禁銷。霜廻瓊戸簾衣隔，月避金缸蠟樹燒。細數生平斷腸處，此番也算可憐宵。

其四
馬湘㓂白舊平康，名字流傳齒尚香。一夕綠尊重作會，百年紅粉遞當塲。濃粧氣壓冬烘客，艷曲聲翻夜度娘。惱煞司空誇見慣，累儂臨老發淸狂。

題戚繼光自寫詩卷中有新月如鈎不釣魚之句頗有風趣
數行繭紙墨光浮，傳自籌邊第一樓。福將死終歸枕枕，武夫才亦咏鈎鈎（「金鎖鎖，玉鈎鈎」，本明人佳對，見《堯山堂外紀》）。筆鋒銛利戈矛氣，詩律精嚴鼓角秋。想見北門閒臥護，承平閫帥最風流。

買燈十二挂皆舊家物也書示兒輩
十二明燈爛似霞，買來光炫膽瓶花。豪家下等莊嚴物，移到貧家便太華。

其二
想見華堂照酒樽，無端來伴我黄昏。須知是物關興替，最後登門早出門（家居買燈，最爲不急之務，及稍貧，則此物先賣矣）。

壽金丈志達八十
耆英遐福日初昇，解組仍欣紫誥膺。家慶及身看四代，儒餐每飯尚三升。品高鄉社迎車拜，詩就兒孫蘸筆謄。養老卽今脩盛舉，蒲輪會見璽書徵。

和友人拂水山莊感賦原韻
飛瀑依然萬㸃多，當年養望此岩阿。空山竟不生薇蕨，破屋徒憐補薜蘿。人笑褚公猶齒冷，家還江令已頭皤。如何領袖山林席，名節翻輸一翠蛾。

送姚秉璋中翰赴補
寶馬珊鞭赴闕新，紫薇郞好正靑春。詩篇李嶠眞才子，風貌王昌是美人。獻賦早騰詞錦繡，揮毫初寫簿絲綸。從來科第須年少，聽取看花踏麴塵。

秋燕
落木風高葉漸稀，人家刀尺促寒衣。生憎燕子炎凉甚，春便飛來秋便歸。

卜居
卜居未久白雲溪，坊曲平時過從稀。怪底鄰家肻賒酒，先生將有束脩歸。

送金圃少宰視學期滿還朝
使旌兩度莅江關，手挽斯文正始還。四海共瞻壇坫峻，七旬猶未髩毛斑。鎖㕔曉試傳籖肅，椽燭宵吟點筆閒。要識士心傾戴處，孤寒多少欲追攀。

其二
名塲囘首感難忘，早退深慚負所望。尚許散人聯齒序（公辛未召試中書，附庚午鄉科，故與余爲同年），敢爲處士作牙行（管南英在余書院中，歴試高等，公遂舉優貢）。一編我就丹鉛老，雙闕公歸劒履光。到日定知榮晝接，相麻宣喚入平章。

歲暮將歸留别揚州諸同好并示院中諸生
近游忽已兩年淹，歸思頻隨白髮添。莊助偶膺梁苑聘，穆生非慮楚人鉗。二分明月如相送，十里朱簾本未湛。自爲衰遲難作客，閉門只合故山潜。

其二
臯比敢忝坐論文，深愧陳蕃下榻殷。時過官更新令尹，客孤我亦故將軍。離懷塞北宵寒月，倦跡江東日暮雲。記取河梁擕手處，幾行别淚落波紋。

其三
招呼到處荷賓筵，多感留髠地主賢。夜月笙歌功父宅，春風書畫米家船。氣豪直賜彘肩酒，量小豈勝雞肋拳。此段風流也佳話，他年或有畫圖傳。

其四
草綠庭階晝掩關，諸生偏喜共追攀。學慚曹洞無衣鉢，名敢韓門説斗山。鴻爪痕留詩唱和，牛腰卷謝筆塗删。他年爲我增榮處，蘂榜連翩玉筍班。

卷三十一　起丁未至戊申二月
去歳袁子才自武夷歸以勝遊誇於余不覺見獵心喜適制府欽齋李公以兵事入閩過常州邀余偕往遂襆被從行先以詩報武夷
故人誇武夷，使我勇欲賈。忽逢旌麾過，邀我遊閩土。嗜欲開必先，黄色上睂宇。遂作蠅附驥，路指江郎浦。人間好山水，鬱久奇必吐。湖湘吟靈均，巴蜀詠杜甫。嶺外韓柳蘇，發泄亦十五。獨兹甌越地，寂寞自太古。人地每相待，此事默有主。或者生面開，俟我作初祖。所慚才思弱，難抉秘靈府。維時方軍興，航海破螳斧。好掃雞毛筆，速揎人皮鼓。事定早蠟屐，幔亭訪仙羽。一笑古錦囊，中有賓雲譜。

賦呈李制府
忽隨使節别江村，爲掃閩南瘴霧昏。朝倚重臣威海國，我慚高士入軍門。筆無草檄新才思，刀有征蠻舊血痕。莫笑掛冠翻入幕，報師恩卽報君恩。

其二
滄波一島起蚍蜉，牽動東征萬斛舟。盗藪故多陳弔眼，軍諮何藉賈長頭。揚帆風信催犀甲，傳箭威聲壓蜃樓。誰道書生無膽力，也思搖筆殺狂酋。

其三
忍堅卻聘臥江臯，知己生平不易遭。萬里寒暄懷袖字（公在滇南及蘭州皆有書見寄），八騶臨訪駐郊旄。尚慚老秃難磨盾，敢説英雄在捉刀。憑仗臨淮平賊早，歸程要踏武夷高。

十載
十載江湖穩釣舟，忽叅戎幕佐軍籌。人疑白首何輕出，我爲靑山未遍遊。野店客魂雞腷膊，殊方蠻語鳥軥輈。憑添一卷閩南草，翠壁題名處處畱。

途中雜詩
簔笠寒江自刺篙，羽書曾不到蓬蒿。不知辛讜關何事，慷慨輕身赴杜慆。

其二
生平曾笑文長老，高士翻叅幕府軍。今日侯門彈鋏去，有人又誦北山文。

其三
遥憶山茶曲檻前，此時繁蘂放紅嫣。正開花候身偏出，天爲先生省酒錢。

其四
百尺荒祠俯綠洄，客星遺跡尚崔嵬。出山恐被嚴陵笑，連夜催船過釣臺。

其五
隔歲無端動遠思，此行亦似有前期。可應天欠詩人債，遊武夷山喫荔支。

仙霞嶺
地媪不甘卑，突起聳天半。四山積鐵黑，陡削千尺岸。何年通往來，綫路入穹漢。閩越此扃鑰，界畫天所判。初從井底升，盤旋劣容骭。馬蹄石迸火，人顙笠雨汗。曲磴萬級梯，喬松百尋繖。漸躡罡風顚，羣喘作雲渙。屹然見雉堞，橫鎻兩崖斷。扼隘成絶險，石角露精悍。信哉形勝地，一夫劒可按。古來割據幾，往往藉掫扞。寶應及審知，乘時劃疆畔。翻疑天設險，徒爲人長亂。不知鴻濛初，胡創此危厂。我來值承平，途已列闤閈。緬惟國初時，遺孽尚潛竄。開門有降將，省折槍半段（國初取閩，鄭芝龍早有降意，仙霞關不留一兵，故大兵得長驅入）。强藩繼䲭張，欲取浙潮盥。老羆當道臥，終摧賊矛鍛（耿逆之變，李武定兵扼此關，賊不得出）。事往父老稀，時淸風景換。重閉念勇夫，俯仰一揮翰。

漁梁驛韓蘄王擒劉正彦處也
地險漁梁驛，狂酋此擁師。雖非大敵勇，正值小朝危。一戰無遺㓂，偏安有始基。江流千尺岸，故跡令人思。

建陽市謝叠山賣卜處
出亡悲故國，忍死爲衰親。托業重三卦，埋名陽九辰。滄桑爻象變，薇蕨課錢貧。始覺成都市，垂簾是幸人。

延津
昔聞雷煥劒，延津化龍去。我行至其地，灘險矗灧澦。安得驪頷珠，但有石齒鋸。乃知帶劒客，舟壞失櫑具。幻語托神奇，謂合雌雄翥。柰何盡信書，引爲干鏌據。公案又一重，刻舟求故處。

王審知墓（在福建布政使署後，相傳尚有神異）
行省墻邊古木蒼，相傳此地葬名王。兄終弟及曾三世，道寡稱孤自一方。武帳未聞金鳯貯，幽宮應少玉魚藏。如何國土全抛後，尚有英魂䕶斧堂。

萬安橋畔有夏將軍廟卽傳奇所稱入海投文之醉隸夏得海也事見明史蔡錫傳中戲書其事於壁
堂上方呼下得海，小吏應聲某斯在。遂令賫檄赴海投，官已簽名不可改。歸來先學鯨吸川，一口直欲亁渤澥。黑風任墮毒龍國，白浪何須水犀鎧。正潮來處企脚眠，蹺出劉唐尺八腿。是人非人鬼非鬼，廵洋夜叉見而駭。急白鱗堂廣利王，有个糟豚可作醢。豈知明神助利涉，特作報章答守宰。乘酒而出得醋還，酉月廿一址堪壘。遂成鼉梁亘萬丈，雄跨鮫浦屹千載。蔡公祠旁嚴像設，易換頭銜發光彩。生爲賤隷死將軍，血食不愁若敖餒。始知要立人間名，總須拚命死不悔。

李公欲奏余再起入官敬辭誌意
久慣鄉閭欵段遊，多煩高誼勸鳴騶。受恩終被人穿鼻，垂老羞爲妓上頭。此客只宜吹鐵笛，有人早已卜金甌。挑燈自顧頽唐影，古井如何再起漚。

海上望臺灣
極目滄溟浪接天，中藏掌大一山川。當年曾比田横島（舊爲海逆鄭成功所據），今日重煩楊僕船。颶力吼來風有母，妖氛掃去水無仙（用孫恩事）。臨流遠想熊津督，曾破周畱定海埏。

弔湯緯堂殉難鳯山
一官海外正班春，伏莾無端起刼塵。絶徼巖疆城守責，名場詞客陣亡身。民皆相率登陴哭，賊亦羣驚按劒瞋（挺劎殺賊而死）。定有他年欒社祭，傳芭曲裏送迎神。

其二
訟堂閒處富吟箋，不以才傳以節傳。宦遠似飄羅刹國，魂歸好附賈胡船。生前詩有題襟集（君集近人句，作詩話數卷），身後家無負郭田。漫讀孝經堪退賊，可憐兒死父屍邊（長君荀業從死）。

盆蘭
盆蘭滿把手親栽，曉起驚看一箭開。不坐花南坐花北，爲他風片自南來。

食荔支
百顆新登市，無煩驛騎馳。肌膚姑射白，風味玉環肥。頓覺淸芬溢，先令暑氣微。老夫情不禁，爲脫絳羅衣。

自泉州至漳州道中作
閩遊未訪武夷君，先踏泉南瘴海雲。添得生平蛇一足，白頭出作老叅軍。

其二
曾讀冬郎艷體詩，飄零遺跡最堪思。夕陽荒草南安路，何處空山訪墓碑（韓偓流寓南安，有墓）。

其三
不信澆田仗井泉，汲竿懸斗似秋千。一田一井禾都灌，此是閩南古井田。

其四
斵來山石百牛拖，鐫刻精嚴兾不磨。碑碣滿途坊滿市，此邦人尚愛名多。

其五
高髻雙盤結束新，擬將百琲買橫陳。只愁枕上無重譯，夜半誰來作舌人。

其六
堠舘殘燈送馬蹄，一弦海月出猶低。十年高臥山中客，重聽荒郵半夜雞。

其七
廿里郵籖一歇鞍，綠瓜丹荔已盈盤。莫嫌喝道遊山俗，畢竟遊山也仗官。

戲本所演八仙不知起於何時按王氏續文獻通考及胡氏筆叢俱有辨論則前明已有之蓋演自元時也沙溪旅舘有繪圖成軸而題詩於上者詞不雅馴因改書數語於後
何人學作王老志，劾召鬼神示游戲。把他多少古仙人，亂點鴛鴦集冠帔。韓湘張果吕洞賓，此外載籍無其人。由來化城本荒幻，何必捫籥求其眞。天下都散漢，竟作時代看。鐵拐無姓李，或言劉跛子。趙家外戚傳，不聞曹佾能脩煉。藍衫老采和，丈夫忽變爲嬌娥。又况何姑愛酬答，偏與羣眞坐聯榻。仙家想是無凡心，不妨男女相混雜。舞衣今作畫圖傳，此軰猶爲有漏禪。少年狡獪非我事，舉手自拍洪崖肩。

卽景
筍輿鴉軋海天東，訝許殊方景不同。榕樹蔭門人面綠，山泥笵瓦屋鱗紅。閒酬知己聊償諾，老作叅軍豈倖功。鄉國故人應共笑，江南六月有荷風。

啖荔戲書
昔啖荔支在南粤，食不知味爲忙碌。老來忽作閩南遊，天補此翁饞口福。端陽纔過初嘗新，酸澁猶敎舌本縮。一日一變到圓滿，百顆堆盤紅䔩䔩。甘夫人臥絳紗中，一擘驚看白如玉。豐腴應笑只識酥，鮮潔兼令不思肉。就中一種更尤物，核小而尖誰結束。魛魚無刺蟹無甲，快事乃在佳果熟。乳軟不煩齧齕勞，蜜甜兼徹中邊複。托根豈植沒骨山，結實偏彷虚心竹。始信人間有絶品，椰酒蔗漿總凡木。楊梅幸出半月前，不與同時入市鬻。趙家姊妹將入宮，媫妤早避長門宿。龍眼在旁也狡黠，故緩登場暫退伏。玉環去後無美人，如仙媛亦伴幽獨。只有李桃不自量，正用此時綻如毱。自恃猶思邢尹爭，相形已覺輿臺辱。老夫日翻君謨譜，品題直到江家綠。彈圓筩橢次第嘗，擬彷前賢增手錄。人情最愛側生兒，忽引鄉思頓撥觸。

同安道中遇雨
尋山阮孚自蠟屐，因人作遊本非策。我行夜過漳南道，邪許人多虎無迹。一燈遠店紅有光，千樹深林黑無隙。曉色夜色兩相迸，此段淸暉最可惜。不知是烟還是海，但覺茫茫一片白。少焉日氣蒸霧來，熱逼鬚眉不可隔。方延朝爽輿搴帷，已炙午歊衣透綌。風聲雨聲山欲坼，水帶泥流滿溝赤。直疑中有蛟龍鬬，湧出空山血盈尺。是時老夫心膽裂，本欲快遊翻受嚇。惹他旁觀笑何苦，垂老翻爲瘴鄉客。

漳州木棉菴懷古
快事千秋一拉脅，我爲天下殺此賊。木棉花底血流紅，血紅花紅共一色。憶昔平章正少年，夜遊燈火滿湖邊。門高戚里連宮掖，朝倚長城奠海埏。勳名蓋世誇援鄂，暗許金繒有成約。歸去翻矜却敵功，福華一部書韜畧。正當北國造基忙，留得南朝處堂樂。是時黄閣倚天開，葛嶺初暘改舊臺。五日都堂班絶席，百僚文案稟鈞裁。買田供饋邊軍費，增餼牢籠太學才。多寶閣成晨躡屐，半閒堂靜夜傳杯。威行玉帶重泉取，權劾金輿大祀囘。以去要君天子拜，暫歸葬母太皇催。廿載湖山紛綺繡，不堪砲打襄陽透。圍城久絶蚍蜉援，相府方酣蟋蟀鬭。事急倉皇再出師，橫江戰敗難遮覆。潰兵旗亂喚誰譍，逃將舟迴呼不救。昔人曾恥言和議，謂是偷安無志氣。到此翻思秦會之，乞和未必非長計。早知諾責召鄰兵，悔不盟書輸歲幣。有詔師臣誤國謀，山陰小吏正懷讎。願充押伴炎方去，狹路相逢南劒州。捧詔來呼賈團練，巾車去蓋無呵殿。杭歌嘲客夾途多，閩檄逐人傳帖徧。已問吳潛何故來，况堪葉李重相見。當年意氣壓公卿，今日仰看丞尉面。黯黮江淸不肯投，猶恃國恩延一線。漳寺喬柯蔭碧穹，老拳於此逞英雄。雖輸王著揮椎早，已勝施全刺刃空。笑指木棉花樹下，破銅山賊有奇功。可憐此樹無端辱，長使遊人訪遺躅。一樣投荒故相來，累儂不作萊公竹。著花亦將呼醜枝，息陰或更比惡木。風聲夜半似號冤，老樹精啼非鬼哭。

龍溪曉行
暑行貪早凉，趁此月初吐。四更呼筍輿，殘燈猶在廡。出門得淸曠，霽色淡天宇。微風爽將發，繁星朗可數。雖帶殘夢來，不忍作蝶栩。是時正東征，軍書趣旁午。兼當挿秧候，四野尚焦土。田間坼龜兆，海上撾鼉鼓。老夫雖局外，觸緒亦縷縷。願兵多殺賊，怕天少下雨。

厦門水師提督署昔靖海侯施襄壯公琅駐師地也公平金厦兩島及臺灣後鎭此凡十餘年署後有涵園公所手闢余來登覽慨然想見其爲人因賦二詩
手縛孫盧奠海疆，將軍故跡有南塘。功逾浪泊飛鳶水，地是安陽晝錦堂（公本泉人）。潮氣濛濛浮島嶼，風聲獵獵集帆檣。名園留得登臨勝，誰識當年百戰塲。

其二
亭舘猶傳建閫遺，英風彷彿颭靈旗。成圍柳是將軍樹，懸牓書成叔子碑（公手書匾尚存）。人物百年如未遠，功名一代有餘思。我來正值東征亟，慨想龍驤奏凱時。

海上
極目蒼茫水接空，兵氛遙指海天東。人油作炬燃宵黑，魚眼如星射浪紅。炎徼無村非瘴癘，戰塲有鬼是英雄。紛紛伏莾何時定，翹望征南矍鑠翁。

戲書
偶得詩一句，徤忘忽失却。翻去問旁人，增他一笑噱。

諸羅守城歌（上以諸羅士民力守孤城，特改縣名嘉義，以示奬勵。今仍舊名者，守城時尚未改名也）
諸羅城，萬賊攻，士民堅守齊効忠。邑小無城只籬落，衆志相結成垣墉。浸尋百日賊益訌，環數十里屯蟻蜂。援師三番不得進，山頭連夕惟傳烽。是時矛㦸脩羅宫，陣爲天魔車吕公（賊用枋車來攻，爲砲擊碎）。吼聲轟雷震遙岳，嘘氣滃霧迷高穹。孤軍力支重圍中，草根樹皮枯腸充。翾飛鳥雀不敢下，恐被羅取爲朝饔。裹瘡忍餓猶折衝，壯膽寧煩蜜翁翁。百歩以外不遙拒，待其十步方交鋒。一砲打成血衚衕，尺腿寸臂飛滿空。戈頭日落更夜戰，萬枝炬火連天紅。何當范羌㧞耿恭，赴援艦已排黄龍。會有長風起西北，揚帆直達滄溟東。

擬老杜諸將五首
炎海㝠㝠瘴未收，赤嵌城畔又經秋。閨人夢去飄羅刹，野鬼魂歸哭髑髏。百道舳艫催轉粟，連營刁斗警傳籌。挑燈閒看平臺記，七日成功想故侯。

其二
絶島桑麻久太平，僑居人總買田耕。但存淸吏埋羮節，那有奸民歃血盟。諧價苞苴官判牘，曼聲絲肉妓傳觥。釀成一片塗膏地，太息憑誰問主名。

其三
提兵鷺島發峩舸，家世通侯鎭海波。韜略可施何太緩，萑苻初起本無多。懸軍翻慮爲猿鶴，列陣徒聞彷鸛鵝。自是軍謀要持重，幾時聽奏凱旋歌。

其四
易將應看賊首函，到營又似勒枚銜。翻疑充國屯田守，豈有辛毗杖節監。臥甲征夫聽夜柝，搗砧思婦寄秋衫。祭風臺畔檣烏轉，枉費催開海舶帆。

其五
衆志成城百戰塲，直同疏勒守危疆。登陴慷慨三通鼓，搏賊創殘半段槍。甲鎧煑來聊作食，蠟丸書罷不成章。阿誰遣送吹篪嫗，吹散重圍萬堵墻。

鷺島大風卽事
海聲連日吼，颶母發狂颷。信有水皆立，兼疑山亦摇。樓船依古嶼，烽火隔秋潮。安得鞭驅石，排成萬里橋。

移寓玉屏書院作
武夷遊未成，先遍鷺門境。涵園住連旬，復遷玉屏嶺。樓閣依巖轉，屈盤斜不整。聊喜佔地高，立脚萬人頂。俯瞰爨烟浮，了了見閭井。百雉難目遮，四山與身等。蒼茫潯尾海，一掬水在皿。齋前榕三株，密葉蔽日景。林木何與人，愛此濃綠影。披襟得晏坐，豁落意界迥。已覺炎瘴消，轉嫌風力猛。離地纔幾丈，便逼霄漢冷。始知天非高，再上頭必打。夜深燈火明，蠡殻映牕耿。下方遥望處，疑有紅粧靚。誰知白髮翁，攤書寸燭炳。

颶風歌
昔聞海風颶最大，我今遇之鷺門廨。誰將噫氣閉土囊，一噴咽喉不可搤。𪔴𪔴萬鼓排陣來，羣木盡作低頭拜。鬱怒似有塊磊塡，憤盈直覺虛空隘。鬼魔掀動天擺摩，虎豹吼裂山破壞。立脚雖穩尚愁倒，對面相呼只如聵。可憐鸛鵲亦不飛，恐被羾出靑天外。是時習流千戰櫂，眼望赤嵌不得到。恨煞海神亦小人，借勢作威逞凶暴。湧浪上薄浮空雲，濺沫橫轟發機礟。盡排鷁首㭬杙牢，猶自終宵驚簸掉。風名颶母應雌風，胡爲更比雄風雄。想從少女封姨後，老作陰怪多神通。多神通，何不吹轉颿向東。不然竟刮海水竭，平歩可達扶桑紅。吾當綠章上箋奏，俾爾配食天妃宮。

咏古
繙遍瑤臺綠字函，五銖衣換茜羅衫。杜蘭香本仙家女，一點春心便謫凡。

其二
滌器空羈作賦才，凌雲一薦入蓬萊。遭逢莫怪臨卭幸，犬子原須狗監推。

其三
英聲軹里亘千春，只解酬恩不擇人。何物韓嚴甘爲死，可憐輕擲不貲身。

其四
閒翻靑史幾悲凉，功罪千秋少尺量。讀到曲端呼鐵象，恨他何不死沙塲。

寓齋獨坐作
舉世騖榮利，退士獨掩闥。懷古手一編，蕭然冷生活。人謂此老癡，此老實最黠。衆所競趨處，一罅萬夫奪。惟兹文字緣，無人問阡陌。恣我磅礴遊，天馬驟空闊。人棄我所取，正是巧貪得。待彼榮利盡，所就已莫及。送者自崖返，囘視但塵沒。

其二
士有名世才，出手爆雷電。遠夷爭購詩，達官求識面。必待史策傳，其傳已有限。嗟我生也晚，不及見古人。但覺古人遠，可望不可親。盡力相追從，猶疑隔一塵。千人萬人中，有我七尺身。千年萬年中，有我數十春。白首自照鏡，塌然暗傷神。

厦門偕章湖莊沈百門遊小普陀萬石巖虎鹿洞諸勝
人間千萬山，莫如厦門醜。秃鬝無寸草，亂石堆作阜。想當鴻濛初，未經巧匠手。豈知醜轉奇，於焉搆戸牖。我來好浪遊，筍輿共良友。初到小普陀，琳宮不盈畝。旁通一竅入，單行不得偶。石罅嵌孤亭，對奕可二叟。兩邊秘魔崖，陰森晝常黝。一笑舍之去，胡爲孔入藕。言尋萬石巖，精藍頗不苟。亦有坎窞深，俄上盤陀厚。虛牕豁遐矚，海汊僅尊卣。所嫌山泉枯，涓涓澁靈湫。待煑一碗茶，竹筧滴良久。再訪虎鹿洞，兩庵互環紐。虎乃石琢成，其威不如狗。我欲射沒羽，惜非北平肘。僧雛來導行，路出層椒後。侏𠌯語難辨，每以手代口。窄徑劣容趾，榛棘莽相糾。二客不能從，老夫氣獨赳（章、沈皆不至鹿洞）。已難騎虎下，且作逐鹿走。漸覺所歴高，歩虛躡星斗。地少占天多，一覽畢萬有。境盡興亦闌，歸途及日酉。因思扶輿大，何限喬嶽陡。此地無名山，卷石遂居首。無佛易稱尊，山靈得毋忸。却笑盧敖游，將遍九垓九。誰知千里來，踏此一培塿。

贈李莪洲孝廉
交誼從來在生死，世間乃有眞義士。贊皇出築籌邊樓，中有叅謀同姓李。丰裁峭不受人憐，議論平能令公喜。一朝劇賊起隴東，殺吏攻城捷若風。書生袴褶催上馬，馬蹄血滑頭顱紅。前鋒戰敗蜂豺集，一日羽書三告急。空城孤守無一兵，賊來便可攀堞入。此時守臣惟一死，散遣賓朋盡雨泣。不曾食祿爾何人，乃願同膏寶刀澁。肉將尸陁林下塡，魂已鬼門關畔立。間道援師會天幸，倘緩須臾必無及。旋收殘旅裒散亡，再選新鋒嚴伍什。整軍重卜梟鳴牙，蹴賊漸看豕入苙。詔按封疆失律誅，檻車連夜趣追符。矢石已敎同死地，髠鉗那更伴危途。夕陽亭下人揮涕，慷慨從行更高誼。一諾甘償國士知，千金笑却通侯幣。生須寗武槖饘隨，死要劉潛收骨瘞。或傳槃水將加誅，或揣圜扉但頌繫。消息還憑郭解探，艱危屢出陳平計。緩死爰書下九閽，更從請室慰生存。論詩消遣纍臣寂，降氣周旋獄吏尊。早入鈴梆喧未歇，夜占貫索澹無痕。春來秋去牕前草，曉謁宵還陌上輪。直待賜環方告别，已經四百五晨昏。義聲從此流傳遍，多少公卿求一見。我亦聞名想下風，只疑突髩虬髯面。急裝足裹豪豬鞾，奇服腰懸鹿盧劒。豈知今日一班荆，弱不勝衣太瘦生。傾座淸言霏不盡，分題險韻鬬先成。衣縚藴藉無凡格，花月留連有勝情。妾解吟詩奴識字，荻簾氣味一家淸。翻怪孱軀耐驚恐，由來仁者必有勇。才工大禮賦爭傳，名到上邽門愈重。始信人間節俠流，原須出自風雅種。

欽齋李公蒙恩賜雙眼孔雀翎奉賀
報喜今朝是孔鸞，朱纓寶頂燦修翰。光摇翡翠華簪上，班壓貂蟬朶殿端。頒處重瞳親手揀，戴來萬目仰頭看。孟嘉在幕應趨賀，也倩旁人一整冠。

莪洲以陜中遊草見示和其五首
其一　鴻門
風急牙旗颭將壇，殺機危處託交歡。一杯酒竟將疑釋，千載人猶代膽寒。目眦光浮屠狗楯，背疽病爲沐猴冠。重瞳終是君人量，成敗論人恐未安。

其二　㶚橋
咸秦東去指臨潼，舊有長橋似偃虹。詩思一天驢背雪，離情兩岸柳條風。臨流斷礎猶堪認，挽漕連檣已不通。曾是前人斷腸處，酒旗還映夕陽紅。

其三　定軍山
將星夜落蜀山雲，丹旐歸來葬定軍。與賊勢終難兩立，斯人功竟限三分。豐碑曾墮居民淚，宰樹猶森故相墳。志决身殱遺恨在，至今忍誦出師文。

其四　乾陵
一番時局牝朝新，安坐粧臺換紫宸。臣僕不妨居妾位，英雄何必在男身。林巒赭豈媧皇石，風雨陰疑妒婦津。同穴橋陵應話舊，曾經共輦洛陽春。

其五　馬嵬坡
寵極强藩已不臣，枉敎紅粉委荒塵。憐香不盡千詞客，召亂何關一美人。堠火自明孤驛夜，野花猶泣故宮春。誰知幾點胭脂淚，别有生離江采蘋。

又和荆州咏古四首
威懾曹暪欲避鋒，豈虞狙伺起鄰封。英雄事有千秋恨，形勝今猶四戰衝。靑史綱成終失地（《綱目》書失荆州事），白衣櫓到尚傳烽。如何一局無援著，疑案常應咎臥龍（關壯繆）。

其二
獨眼何曾不覇王，七官文士豈能匡。怕聽項羽重瞳敗，慚對徐妃半面粧。赴難終遲焦釡沃，稱兵殊愧角弓傷。可憐才藻多焉用，一炬燒殘萬縹緗（梁元帝）。

其三
抛盡山河剩渚宫，選樓遺澤未應終。萋苴已附三王後，警蹕猶尊百里中。聊比蠻夷佗竊帝，差勝安樂禪稱公。轉憐蕭銑生降日，不得偏隅國甬東（蕭詧）。

其四
帳下奴遷節度班，故應無賴保疆孱。偏安王八朱三外，得計朝秦暮楚間。到處稱臣甘拜表，親身謁帝急逃關。始知草竊粗能立，也要三分智計姦（高無賴）。

又和三垂岡韻
憑高千里撫山河，克敵歸來感更多。家國恨留三矢賜，英雄淚落百年歌。晉祠古木無鴉噪，汾水秋風有鴈過。軼事至今誇父老，生兒復此領沙陀。

戲書
自是書生太作癡，愛尋舊事發新思。可憐足不曾經處，又和他人弔古詩。

再擬老杜諸將五首
絶徼兵戈未凱旋，將壇别築選親賢。龍驤飛渡無停晷，驃騎承恩正少年。過海地非頭痛國，翹關人有肉飛仙。先聲早落么䯢膽，神策軍來一抵千。

其二
援師連夕解諸羅，五月重圍久枕戈。萬死蟲沙今更活，一城雀鼠已無多。樵蘇漸出炊原樹，胔骼新移葬野莎。囘首無須更思痛，國恩深處比滄波。

其三
移兵直擣穴巢偏，旅拒猶思喘息延。伏不鬬曾遭賊侮，楊難當豈畏城堅。盜魁竄後跟重繭，鬼妾俘來髮兩鬈。有路可追終就縛，世間豈有燄摩天。

其四
經年萬帳擁貔貅，何事今纔破竹收。也是灾民應暴骨，從來上客在焦頭。勒銘鹿耳紅毛嶼，洗甲鯤身碧澥流。太息熊津老都督，胡爲不自取封侯。

其五
西南北已武功皆，何意東溟起瘴霾。戎索疆纔恢玉壘，職方地肯棄珠厓。兵收裨海蓬瀛島，星貫穹霄畢昴街。從此萬方淸晏奏，豈徒韓筆紀平淮。

閒咏史事六首
運石飛磚造塔忙，馮熙計慮亦深長。塔成但見高千尺，誰見人牛死道旁。

其二
炙手權門百賄塡，古人眼孔究堪憐。區區黄雀靑魚鮓，屋棟雖充值幾錢。

其三
北府曾傳孝傑誇，官登台輔要豪華。庫無百萬黄金鋌，那足稱爲宰相家。

其四
身在璇霄秉獨裁，何難金塢積成堆。江陵至竟稱賢相，只愛持權不愛財。

其五
抝項橋瞻最上層，力求宦達果飛騰。官高無奈身如舊，日食依然只半升。

其六
老禪淨眼看花紅，已付飄香一陣風。畢竟潙師原失計，骨人那住肉山中。

裙帶魚臭如醃鮝莪洲百門乃酷嗜詩以調之
臭味輼輬不可親，嗜痂偏作席間珍。爲魚也要佳名字，裙帶纔呼便動人。

臘月蚊
信有閩南氣候温，不須曝背向朝曛。冬裘夏葛書生眼，誰識人間臘月蚊。

再贈莪洲
海内爭傳短李詩，論交今喜豁心期。慕爲俠客應名藺，買得佳人恰姓施（君買妾施姓）。聯轡叨隨千里遠，對牀常話五更遲。誰知使節開戎幕，專爲吾曹聚履綦。

漳州除夕
汗漫何妨戲九州，豈因兒女動閒愁。聽他阿囝呼郎罷，不覺衰年感獨遊。

遊開元寺
經月漳州未眺登，開元古寺此支籐。多年殿閣簷無瓦，新歲城坊店有燈。游戲已成歡喜佛，行藏肯問懶殘僧。芒鞋將遍東南勝，先試芝山最上層。

軍事將蕆余歸有日矣詩以誌喜
久作華陽陶隱居，豈期老出治軍書。廉頗已自三遺矢，馮婦何堪再下車。鄉夢迢迢千里外，塵踪碌碌一年餘。稍欣奏凱期將近，計日歸尋舊草廬。

其二
無端伏莽報興戎，一片蟲沙小刼中。作賊豈聞頭到白，驅民已遍血流紅。時平吏醉笙歌月，事起兵寒草木風。至此始知龔渤海，賣刀買犢是奇功。

其三
也是塵勞債未償，爲酬知已一番忙。卿曾經事韓文約，我決不爲陳自强。幕下使材論履屐，燈前握算調芻糧。尚憑門舘恩私地，兼報當年食太倉。

其四
本爲遊山附羽翰，久留軍府最無端。肯從殷鐵還干祿，翻似劉綿尚戀官。萬斛樓船兵渡海，兩甄桴鼓將登壇。天敎倦客歸期速，一戰先聞定百蠻。

桃花
淸明雨過淨無塵，欵段遊山始見春。多謝桃花開滿洞，劉郎已是白頭人。

泉州提督署昔淸源軍節度使建牙地也基廣五百餘畝想見舊時節鎭規模爰記以詩
世亂割據多，始皆聲仗義。功著人望歸，得勢輙自利。閩南淸源軍，舊本王氏地。失國落人手，從効起奮臂。殺賊求郎君，奉以故主位。旋假歸朝名，送往金陵置。因之身受節，牧民頗稱治。儉藏中門衣，勤舉秋堂試。蹊田牛已奪，占巢鵲轉避。後來陳指揮，卽用此故智。初推老漢思，已自居副使。大鎻忽扃門，脅取金印畀。排衙節度廳，盡領部將吏。恰逢火德興，納土職方隸。人免兵氛殃，家延國恩施。嗚呼兩偏覇，至今傳軼事。我來温陵游，遺址人尚記。軍閫建高牙，雄鎭昔所莅。萬瓦浮烟靑，六榕綰雲翠。毬塲廣千歩，想見士馬肄。其後古北樓，一覽豁遐企。遙山蟠龍形，大海嘘蜃氣。壯哉一都會，南藩兹焉寄。時淸無攘爭，鈴閣但淸閟。事往一追思，彼亦羣雄次。

軍中擒獲逆首林爽文檻送過泉紀事
木籠裝囚語啾喞，兵衛簇成片雲黑。不須露布曵長縑，夾道爭看海東賊。海東賊本一細民，豈讀兵書習部勒。結交無賴匿亡命，官索逋逃竟不得。半夜無端嘯挺戈，殺吏攻城血流赤。是時鼎沸雖披猖，猝起猶堪滅朝食。後先航海諸宿將，持重養威示不測。隔海調兵動幾旬，兵添一萬賊添億。孤城遂困重圍中，糠籺俱空煑履革。三番赴救陣未開，兩路繼援途又塞。倘非廟算決大舉，絶島妖氛幾時熄。卽今就縛入檻車，不過圏牢一豚腯。若論經歲軍貲費，千兩黄金一兩骨。時淸豈許伏莽滋，事緩幾成燎原歘。一鼷乃煩千鈞弩，此事誰當任其罰。

閩言
滿耳啾啁不辨何，近來漸解説樓羅。始知公冶非神技，只爲聽他鳥語多。

偶閱查初白集中有汴梁雜詩八首但稱梁宋遺墟殊未詳考按汴州自朱梁以宣武軍得天下始建爲東都然温僭位猶在洛也末帝方卽汴爲京後唐仍遷於洛石晉至汴以其地便漕運乃定都焉漢周宋因之劉豫受封亦嘗遷於此金海陵謀南伐宣宗避北侵又皆來都此汴京沿革故事也爰補其缺而以明之周藩附焉
一軍宣武啓雄封，地扼中原四戰衝。自詫五經眞有子，幾令獨眼不成龍。上源驛近來仙仗，建國樓高報曉鐘。留與豚兒作京闕，楊劉北望夜傳烽。

其二
奪得山河國大梁，婦翁豈亦許亡唐。乞鄰直比高無賴（稱臣於契丹），拒命翻成石敢當。出塞呌雞隨幣貢，圍軍噉馬少鹽嘗。負心等破妻家業，他日何須罵杜郎。

其三
窮廬人去少兵塵，操刺軍都坐紫宸。暗伏鐵鎚曾䕶主，遠頒木拐亦稱臣。糟糠持戸家終立，水火盈朝國已屯。太息郊壇纔建號，匆匆父子四年春。

其四
少年花項刺飛翎，豈學班超燕頷形。早有美人驚衣白，竟聞天子出雕靑。憤兵救命歸無路，義子傳家討不庭。贏得榮封崇義爵，歴年三百未曾停。

其五
戎衣一夕換袍黄，返斾從容上御牀。得國也從孤寡手，傳家難料弟兄腸。基開忠厚流終遠，運啓文明勢不强。遺澤試看南渡日，魚羮老嫗亦從王。

其六
領得狼頭纛一枝，仍容守汴建朝儀。竟從故國乘黄屋，可憶當年拜赤墀。南牧金戈奴叛主，北來玉册帝稱兒。誰知他日臨潢徙，五國城中等淚垂。

其七
一漾南遷兩不同，氊車塵土繡旗風。勢强飲馬長江外，運去遊魚沸鼎中。喬木陰猶秋色碧（元遺山詩：「兩都喬木皆秋色。」），幽蘭軒已火光紅。可憐一片靑城月，又照蛾眉出故宮。

其八
愛子分封錫土田，梁園自古有親賢。時平樂府翻筝曲，勢急圍城散庫錢。朱寨波濤悲末運，大隄絃管記當年。至今㕓市都新築，多在前人屋脊巓。

食江瑤柱
荔支曾飽啖，瑤柱此新嘗。味美勝熊白，形潛似蠣黄。孤撐非獨骨，相倚有連肪。口福吾滋愧，居然服玉方。

戲筆
一卵課一雞，疋絹八百棃。驅驢索輔脊，送騍嫌跛蹄。見客吐瓜皮，取啖不嫌泥。東門受羊賣向西，馬豆作粥嗔其妻。銖積而寸累，管鑰手自稽。一朝委骨靑山蹊，荒墳無人鳥自啼。

臺灣俘囚絡繹檻送内地再作凱歌
海風恬，海波闊。帆檣絡繹執俘歸，口目睢呿賊猶活。初疑海外人，琵琶之腿碌碡身。齒可嚼鐵碎，手能舒鈎伸。誰知入蒐獮，狺狺一羣犬。吳歪頭，陳弔眼，爾勇伊何面徒靦。當時若早勤搜爬，咀爾不摇牙，踢爾不用靴。胡爲養成洛姬肚，大於宋公鼓。擇音不作鋌走鹿，攫肉翻成饑噬虎。易帥添兵始就擒，已費經年檄旁午。嗚呼一鷄何用牛刀割，不是牛刀割不得。朝端應有黑頭公，世上乃無白頭賊。

留别湖莊莪洲百門諸同人
荔枝花開蘭草秀，一曲驪歌别交舊。歸期方喜酒餞尊，離緒翻催淚盈袖。憶昨相隨使節來，正值海東嘯羣㓂。帆檣轉粟臺祭風，羽檄調兵程記堠。諸公綽有帷籌運，老我已無囊智扣。道旁苦李社邊櫟，久托散材養衰壽。兩錢錐豈勝干將，十指槌偏令刺繡。主人官高能下士，相倚不殊手左右。雖免鞠躬磬腰折，也須笑面靴皮皺。炭氷事盭策屢更，星火書催章急就。幾番乞歸歸不得，要待鐃簫凱歌奏。此時羈思損眠餐，賴有素心共昏晝。東西廨對屋數間，甲乙籌支夜三漏。竹頭木屑妙使才，老鼠大蟲戲作詬。得暇楸枰偶爭刼，消閒窶籔或射覆。經年客裏幸不孤，此樂人間亦難又。今因蕆事我得還，却起離愁中酒後。爲陪戎幕苦共嘗，不覺朋簪誼逾厚。千里川原望遠勞，一天風雨懷人瘦。吳江水碧越山靑（諸君皆浙人），載酒何時重邂逅。

卷三十二　起戊申三月盡一年
北歸
屢改歸期始定期，郵亭露布正班師。千軍萬馬紛馳處，一个閒人訪武夷。

其二
孤客遊山一笠雲，也勞驛舘授餐勤。韓康本欲逃名姓，翻遣人間婦稚聞。

莆田弔詩人黄莘田
曾從坊本拾蘭苕，一卷新詩味寂寥。落墨無多倪瓚畫，餘音不絶世昌簫（東坡《赤璧賦》中吹洞簫者乃楊世昌，見王註蘇詩）。豈期故里今來過，太息孤魂不可招。留作郵程一憑弔，秋墳何處草蕭蕭。

夜行曲
鷄未鳴，月先墮。陰風蕭騷滿天黑，夜迷失道踏坎坷。暗中有鬼不露形，但閃金睛赤如火。老夫獨持正法眼，定光自放靑蓮朶。天明但見塚纍纍，斷碣無名草沒髁。

武夷山
生平踏遍天南戒，一隅尚缺甌閩界。武夷欠我遊山緣，我欠武夷作詩債。天風借我便羽翰，雙舄飛墮來崇安。正當春水發，刺篙可以泝急湍。路如螺紋旋，一曲一改觀。懸崖奇巘不可狀，畫手欲寫愁荆關。想當開闢初，天神早有倕扁般。各出新意弄狡獪，運斤斯斧斵出千巑岏。幔亭峯更在天際，傳是籛鏗曾孫夜宴地。仙人亦有故鄉情，招飲山下之人萬千計。雲璈朗奏碧月淸，錦幄高張彩霞麗。當時㕑饌太狼籍，鳯胏麟脯屬饜到奴隸。笑他後世秩祠官，一片乾魚也供祭。勝會一散三千年，至今寂寞空雲烟。太白廬山謠，東坡羅浮篇，名山例有名人傳。兹山雖有考亭櫂歌句，儒家氣象不稱上淸八洞仙。老夫偶來過，或亦天假緣。笑語武夷君，倘可與君兩連翩。

冲祐宫
水複山環處，琳宫絢彩霞。路疑毛女洞，地是羽人家。丹竈錙銖火，茶經粟粒芽。何當息塵鞅，晏坐讀南華。

仙蜕巖
仙人游戲大羅天，何事空餘一蛻蟬。若使成仙只如此，老夫也不慕喬佺。

其二
革囊血盡殻空留，膠漆相黏古髑髏。不是長生是長死，無言瞑坐一千秋。

其三
聞説登眞不在形，可憐世眼自難醒。不知尸解遊何處，猶向枯骸跪乞靈。

煉丹臺
藥罏已廢冷無烟，傳是丹成此上天。煉汞燒鉛吾不耐，英雄撒手卽神仙。

至福州有一僕來見自道姓名乃余昔在京師未第時童奴張忠也蒼顔白髮幾不可識撫今追昔感嘆久之
三十年前靑翰舟，相逢欲認屢凝眸。看他綠髩今斑白，不唱何戡也淚流。

其二
頴士奴曾解愛才，相從正值困蒿萊。傷心夜伴孤燈讀，冷盡熏爐一寸灰。

其三
已無人喚鶴山翁，留後西川望久空。昔日郎君今作客，爭敎便了（王子淵家僮名）不途窮。

戚曉塘觀察席上賦西施舌
一寸靈根出蚌胎，浣紗遺體費疑猜。捫愁卷入嬌喉去，割或潛乘笑口開。似帶瀾翻從越網，幾曾簧巧禍蘇臺。却慚老去風情斷，方與佳人接舌來。

鼓山
閩遊本爲山，鼓山閩之望。晨興呼筍輿，直上五千丈。羣峰盡在下，孤夐空所傍。及行至絶頂，翻若平地曠。一峰圓似鼓，兀立艮背亢。兩臂互迴抱，中有百畝廣。巍峩大梵宫，殿閣抑何壯。墄平斵山骨，簷逈浥霄沆。丹碧耀晶采，罡風相摩盪。甓瓦詎能飛，何由循麓上。幾疑結搆時，挽運出神將。其旁一精廬，舍利虔供養。閃爍玻璃缾，寶光時一放。復有古佛牙，齦齶尺許長。試入今人口，定塞頥輔脹。始知丈六軀，碩大信非妄。言尋水渟處，碧潭靜無浪。策策金鯉魚，投食偶出颺。居民弗敢釣，云必有灾恙。以是六六鱗，得免人腹葬。循流迤而左，翠壁儼屏幛。何年水遭喝，欲西轉東向。洑流脉憤盈，歕出石龍吭。洵美澗壑奇，勝境誰所創。壁鐫皇祐字，宋人已策杖。獨悲題名者，鑱刻滿崖嶂。至今按其人，爵里已難訪。惟有蔡君謨，稍爲世所尚（石壁刻名甚多，中有蔡襄題名）。由來傳不傳，未可金石仗。我亦一遊人，生平屐幾兩。蒼茫覽今古，憑高浩俯仰。

李忠定公墓在福州懷安桐口大安山
靖康如用公，或免北轅辱。建炎如用公，或免南渡蹙。敵退公亦去，敵來公已逐。徒令後世悲擯棄，何補當時計恢復。有宋李忠定，有明于忠肅。皆當天地翻，力欲奠坤軸。一則言不用，身存國被蹴。一則言見從，國存身被戮。若論純臣心，豈願全軀國家覆。懷安桐口靑山麓，我過荒墳淚盈掬。生無百日立朝端，死有一坏留海曲。

寧德道中
萬山深處總犂荒，始信民生瘠土良。當脊開門人字屋，攔坡築壘水田墻。牛羊自識晚歸路，婦女不知時樣粧。但使有司能撫字，茅簷何物不安康。

至福寧江淑齋太守方孝亭總戎陳廸菴明府更番設讌兼同遊望海樓諸勝
踏盡千峰到福寧，奴欣飯白馬芻靑。留行已剪招魂紙，出險應名至喜亭。歌板新聲催曲部，弓刀小隊叩禪扃。誰知經歲兵塵慣，有此歡塲累日停。

題淑齋官署
粉署含香地望華，天敎作吏亦淸嘉。全家碧水丹山裏，好个神仙太守衙。

其二
奏凱師還滿驛亭，獨因僻左少來經。四禪地可迴兵刼，不枉山城號福寧。

山行雜咏
我歸江南道，應出仙霞關。時當兵凱旋，喧哄滿市闤。乃遵海而北，路入千萬山。出郭首北嶺，陡入霄漢間。遙望疑無路，猿猱亦難攀。豈知所必經，一綫縈榛菅。舁輿數十人，作力股脚彎。我成百足蟲，蜿蜒上靑孱。自笑老何苦，白首歴此艱。

其二
有司僱輿夫，送我遞郵舍。輿夫見官僱，知從憲府下。將我作奇貨，傭直索高價。停肩不肯行，求益恣嚇詐。名士值幾錢，竟似將我賣。民轉脅官貲，此事殊可詫。輿夫前致詞，使君幸勿訝。平時官朘民，錙銖弗肯赦。惟此聊取償，稍嘔老饕炙。

其三
謝公昔遊山，屐換前後齒。我老不能行，筍輿代歩履。其奈高下間，將我簸若秕。上山身仰眠，下山手旁抵。老夫忽設計，奇智出囊底。輿夫有短長，呼來就排比。上則前矮張，下則後短李。人地一調劑，遂覺平如砥。所慚役人力，彼肩代我趾。

其四
遙山最深處，想必無人居。一縷炊烟起，乃亦有室廬。始知生齒繁，到處墾闢劬。虎豹所窟宅，奪之爲耕畬。尚有傭丐者，無地可把鋤。民生方愈多，地力已無餘。不知千歲後，謀生更何如。

其五
一層又一層，直疑到天上。及行至層巓，天高仍難量。試以目力揣，無異平地仰。乃知不可階，固絶人意想。本地者親下，身已落塵坱。横可徑萬里，高難騰一丈。安得洪崖肩，何來巨靈掌。所以謝自然，退之斥其妄。

其六
山雲纔滃起，頃刻雨點飄。乃知雲變雨，不必到層霄。祗在百丈間，卽化甘澍膏。君看雲薄處，曦影如隔綃。自是此雨上，仍有赤日高。

其七
靑山近可登，碧澗淸可酌。結廬者誰子，墻荆瓦編籜。門外幾株松，濃陰綠成幕。荷鋤出種稻，擕鑱兼采藥。時復蒸术芝，淸香透林薄。洵美此家居，足以老耕鑿。我非兹山人，恨不一椽托。可惜居山者，不識山居樂。

分水嶺
峻嶺名分水，郵籖記短亭。春泥山虎迹，曉市海魚腥。一澗雙流碧，諸峰不斷靑。方言鄰越俗，入耳已堪聽。

一路舟車有司供設頗具以余從制府來也書以一笑
累他一路舘餐儲，爲是平津舊主書。始悟洛官趨賈謐，豈眞卭令重相如。已無按部雙華轂，且當遊山一筍輿。堪笑不因人熱者，此行翻假虎威餘。

永嘉舟行
纔過飛雲渡，籃輿又換船。長途遠歸客，勝地小遊仙。湖退岸痕濕，雨餘嵐翠鮮。眞看淳樸處，别有一山川。

自温赴處泝流作
一灘高一丈，自温至處將萬仞。我乘下河船，逆流似突陣。但見蒼崖深、急湍迅，千山圍合望無路，幾疑船欲撞山進。忽見上流一櫂來，始知扼塞中仍有罅釁。趣呼齊作力，灘方吼雷震。縴夫水沒臍，艄婆浪濺鬢。柁牙恐抝臂枝折，船背愁磨卵石磷。自笑老命孱，得無魚腹殉。十載江湖軟水舟，胡爲試此斯須忍。

樂淸北境可入天台歸途不及往遊賦以解嘲
曾讀興公天台賦，赤城霞起艷海表。我行永嘉途可通，便擬芒鞋往幽討。前路但問人口説，身雖未經已了了。獨思劉阮誤入時，看花遊客知多少。蕪菁裹飯獨相引，想爲兩生顔色好。仙家也復愛少年，自嘆形容已衰老。深恐麻姑爪未搔，駘背先打鞭絲飽。一笑迴車速歸去，任爾落紅紛不掃。

戲書
荒村遠城市，不知羅綺鮮。村女簪紅花，顧影亦自妍。

靑田道中
上瀨船遲坐夕暉，畫眉聲老綠陰肥。地爲山佔幾無土，水到灘鳴不可磯。野鴨抝頭依石睡，水牛浮鼻渡江歸。羡他茅屋人家好，樵牧終年住翠微。

過靑田訪劉誠意故居土人云在南田山頂去地千百丈其上平疇千頃村落相望皆公子孫也質之縣令趙君亦云惜匆匆不及往遊賦此以誌
我行靑田江，言訪誠意宅。居民爲指點，宅在千仞壁。其上一洞天，良疇千頃闢。山平有迴環，水軟無跳擲。厥土乃上腴，畝歲收二石。處者皆劉氏，丁戸累數百。猶守故侯風，服田讀書策。雖無顯仕宦，亦少賤隸役。惟公精靑烏，堪輿審所擇。是以占地靈，椒聊衍蕃碩。斯語殊未然，公本志勳績。一經治春秋，决科早通籍。恢奇二鬼篇，英略藴自昔。豈屑䜟緯學，小數叩幽賾。時當元運衰，猶應行省辟。慷慨討賊議，同官舌盡咋。獨從石抹公，歴險冒戈㦸。使其果前知，肯狥陽九厄。是知世所傳，淺夫妄億逆。想公卜居意，但取兹境僻。外無紛華炫，内有耕鑿適。龎公計貽安，楚相地取瘠。老成垂慮遠，正以保宗祏。徒擬形家言，未免腐鼠嚇。英賢自有眞，豈在蓍與筴。世所驚神奇，不值一笑啞。事往跡尚留，論定品始白。遙望靑山高，遐哉君子澤。

麗水題卻金亭
紇那得寶地初經，暮夜方愁染指腥。地主本無投贈雅，何須高築卻金亭。

桃花隘
我過桃花嶺，花開久已殘。本非秦洞訪，何羡阮郎看。路似緣橦進，天眞坐井觀。途危名字好，聊慰客行難。

金華換江山船
一年浪跡最無憑，又聽江船唱采菱。老去忽經戎馬地，歸來仍是水雲僧。平山有樹便蒼秀，急水過灘常沸騰。計日抽帆將到岸，雷峰葛嶺一枝籐。

嚴灘
去年過嚴灘，子陵向我笑。久作林下人，胡出逐旌纛。得非白頭嫗，塗粉思再醮。今來過嚴灘，我向子陵誚。披裘跡近衒，加腹氣非傲。特恃故人恩，巧立高士操。繄余慕武夷，隨人入閩嶠。適當有軍事，借箸聊一効。非特酬知交，兼藉國恩報。事定仍拂衣，一路快登眺。出不爲求名，歸不失高蹈。比君弔詭處，稍覺襟懷浩。湖天有一曲，去披綠簔釣。

江行
倚柁風情越女狂，自矜居近苧蘿鄉。誰知數典忘其祖，不記漁家舊沔陽（明祖滅陳友諒，徙其家屬錢塘江操舟，今江山船皆其後也，見《三餘贅筆》）。

其二
容與中流下水船，愛延朝爽嫩晴天。曉來試啓西牕看，恰好靑山近這邊。

其三
倚舷坐愛晚風披，正是科頭覓句時。兩岸空靑一江綠，不妨潮阻去帆遲。

同鄉陸蘧菴觀察招遊天竺龍井諸勝午後泛舟遊湖卽事
我從浙東歸，恃君爲地主。我到君已去（君任温處道，適以事罷官），頗嘆獨行踽。豈知西湖遊，仍費君資斧。言尋上天竺，大士有琳宇。花開優曇香，鳥叶迦陵譜。濛濛空翠裏，一聲齋粥鼓。香火日夜薰，弗黝淸淨土。我雖不佞佛，幾欲此賃廡。得隴更望蜀，龍井啜甘乳。涓涓石罅流，不作飛瀑怒。有泉山乃活，如龍點睛舞。修廊折以登，虚亭瞰而俯。流連勝賞新，俯仰陳迹古。惜無辯才師，送過風篁阻。是時樹影圓，坐久日卓午。主人又招呼，湖舫泛柔櫓。行厨已具饌，饞殺老菜肚。醉歌凌中流，時復傍隄滸。人生遇美好，數見亦不嫭。獨兹西子湖，我來亦已屢。一到一囘新，不厭三四五。始識無盡藏，今覽非昔睹。快哉此淸遊，乃落兩傖父。自非塵外身，曷翔雲中羽。君已抛手版，我亦久解組。無著與天親，天遣作儔伍。期君早還鄉，蓉湖共泛雨。

西湖雜詩
又向西湖泛綠漪，湖光如舊客衰遲。可應皺面波斯匿，重過恒河照影時。

其二
白蘇都向此留題，二老才名本自齊。不作爭墩互傾軋，兩人各占一條隄。

其三
一坏總爲斷腸留，芳草年年碧似油。蘇小墳連岳王墓，英雄兒女各千秋。

其四
名士常憑勝地傳，如何勝地轉攀緣。歐公宦跡何曾到，勺水偏標六一泉。

其五
冤獄風波已被誅，空餘鑄鐵跪泥塗。不知地下權奸骨，果識人間唾罵無。

其六
湖山原要錦成堆，一味孤淸也可哀。想見平章燈火出，道旁寒殺老逋梅。

顧藩伯歸按察盧運使枉招佳讌棃園皆蘇州子弟也一年來不見此景色矣卽席有作
千里看山遍浙東，便思歸趂一帆風。豈應官閣笙歌會，偏饗江村笠屐翁。瑤醆香浮重醖碧，銀釭光炫靚粧紅。不因勝餞觴歸客，那見吳趨色藝工。

宗陽宮（相傳即宋德壽宫故址）
樵陽仙舘宋時基，傳是光堯養耄期。誰諒屈身因老母，何須傳位必親兒。兩宮無間眞慈孝，半壁能支亦創垂。何意重華循故事，翻從毛裏起猜疑。

庚午同年平姚海孫星士葉古渠陳受粢招飲於吳山丁仙閣姚海有詩卽用其韻
白首同年尚五人，那禁握手倍情親。歩聯謝客登山屐，醉濕陶家漉酒巾。地盡羽流無奉佛（山皆道觀，無一佛寺），坐仍齒序不論賓。居民驚見鬚眉古，只道羣仙戲降眞。

其二
早登解額正難量，囘首俄驚四十霜。已嘆飛蓬雙髩短，猶餘食粟一身長。地傳丁令歸來鶴，石是初平叱後羊。合改山名稱五老，年年來此續歡塲。

重遇盲女王三姑賦贈
十年前聽撥琵琶，曾惜明眸翳月華。今夕紅燈再相對，老夫亦已霧看花。

其二
無目從何識字成，偏能演曲寫風情。可應手摸知書慣，此瞽眞當字伯明。

其三
徐娘雖老尚情長，慚愧蕭郎髩已霜。對面欺他看不見，白頭聊作少年狂。

其四
人間用短轉能奇，水母曾傳借目窺。爲汝作蝦吾亦肯，便隨流蕩不相離。

閶門晤王西莊話舊
握手論交紫塞塵，春明一出見無因。每逢後進思前軰，喜聽貧官作富人（君生事頗足）。讀史共推糾謬細，著書爭祕論衡新。形容别久猶堪認，知是閒居養益馴。

其二
書生老不肯干休，福不如人名要留。愧我沉㝠空廿載，如公著述已千秋。江湖游釣餘靑笠，人世推排到白頭。乞得士安佳序在，他年或可附名流（前歳曾爲拙集序）。

虎邱夜泊
夢斷山塘舊酒痕，扁舟重泊虎邱門。旗亭猶唱黄河曲，香塚誰招紫玉魂。半夜鐘催燈影灺，一弦月度柳陰昏。風懷久付茶烟颺，明日團蕉禮世尊。

抵家觀競渡
一載叅戎幕，今纔返釣游。幸非歸馬革，猶及看龍舟。簫鼓喧河市，烟花映水樓。故鄉隨分好，老矣復何求。

同鄉蔣立庵余佩珩程香遠家緘齋諸人爲余洗塵置酒雲窩閣適顧晴沙至郡并邀入會又泛舟作竟日之游卽事紀勝
遠歸正及五月五，素心爲我相勞苦。軟脚筵開謀樂方，巧趁龍舟沸簫鼓。良緣忽來顧虎頭，大笑今堪鬬龍虎。雲窩小閣催飛觥，脫略幾忘孰賓主。斯須也不敬鄉人，屢舞僛僛昧童羖。投壺激矢驍掣電，拇陣衝拳亂灑雨。老夫方謝軍事歸，豈意又遭酒兵侮。少焉龍舟欲北去，隻隻遊船力爭努。恰如神物將騰雲，多少魚蝦送前浦。逢塲作戲吾從衆，也喚艑郎奮柔櫓。是日火繖張炎威，士女汗流勇猶賈。千艘珠翠打水圍，兩岸巾裾叠墻堵。齊紈萬扇一齊揮，併作龍鱗片片舞。笙歌未散日將夕，燈火又開夜如午。兹番眞成樂上樂，一日歡塲足千古。歸來仍約盡餘樽，飲到四更山月吐。

題閩遊草後
嘯咏江湖髩已霜，忽添鐃吹入詩章。共知殷浩宜高閣，偏伴陳登臥下牀。醉後語言無忌諱，老來詩筆漸頽唐。只餘飽啖楓亭荔，口福天敎滿願償。

其二
兩行官燭半牀茵，蠻府叅軍亦苦辛。已見功收櫜矢日，何須名出捉刀人。春蠶食葉行間草，野鶴歸山物外身。看到滿枰棋定後，爛柯樵已一年春。

其三
最喜歸途傍海涯，浙東岩壑極幽遐。千年開道從康樂，一路看山到永嘉。花草無名開錦幄，犬雞俱壽餌丹砂。此中好景誰消得，只合詩家與畫家。

其四
到處華筵競餞賓，棃園法曲遞翻新。自緣好事陳遵轄，豈慕高名郭泰巾。舞態酣摇花映肉，歌聲軟度酒生鱗。當塲作戲人何限，我是塲邊看戲人。

將軍凱旋地方官供張甚盛而將軍舟行迅速未嘗一寓目也
靖海功高縛兩酋，凱旋喜氣溢星郵。摧堅已用琵琶腿，賀勝應簽玳瑁頭（宋初選軍格用琵琶腿。《金章宗紀》有優人瑇瑁頭）。綺繡葳蕤紛傳舍，魚龍曼衍繞行舟。頗聞軍令遄歸肅，滿眼繁華不寓眸。

夜坐
抛却橫腰帶萬釘，歸來仍伴一燈靑。夜深河漢星千萬，何處尋他處士星。

繁華
繁華局裏一年春，差喜歸來未染塵。公瑾有醇堪醉客，劉輿猶膩解汚人。一經可敎聊存素，八口無多易救貧。慚愧親朋説高尚，無官豈卽許巢身。

齋居無事偶有所得輙韻之共十七首
惟天體本圓，物皆圓爲模。竹木花葉果，人獸毛髮鬚。無不以圓成，稜角一槪無。方乃人所爲，制器崇廉隅。聖人馭天下，亦以範衆殊。一之以禮法，齊之以刑誅。欲使界畫定，羣就繩墨趨。終然圓化流，難盡方幅拘。是以檢閑立，但期大不踰。禁雖嚴偝矩，治亦尚破觚。

其二
日用而不知，凡事輕心掉。閒中試靜觀，無一非奇妙。日火陽之精，其光遂外耀。金水陰之精，其光則内照。陽施而陰受，神用各自効。此皆在眼前，格物有不到。一物一太極，誰能遍探奥。

其三
維人與萬物，靈蠢固迥異。獨至利害間，趨避同一智。大而鳥與獸，微而及蠅蚋。謀食斯競趨，遇警則急避。何况人之靈，肯淡害與利。營私本常情，遠禍亦至計。必以義爲閑，此特儒者事。王政治萬民，本不到此細。

其四
古人用錢幣，銀鋌宋始行。古人衣絲枲，棉布元始成。其物古已有，時至方見榮。何况人爲者，後出技益精。硝磺製火藥，世乃無利兵。玻瓈琢眼鏡，世乃有老明。此又昔所無，今且遍八瀛。由來利用物，亦隨時會呈。當其機未啓，雖聖難預迎。及夫爲世用，聖亦不能更。

其五
天旣欲平治，當盡生善人。乃人有生後，權不撡鴻鈞。各逞所欲爲，縱慾䘮其眞。迨乎流毒甚，天亦鬱怒頻。饑疫以殺之，夫豈天不仁。其如被殺者，又多蚩蚩民。機智能自衞，輙作漏網鱗。天亦無如何，一笑付刦塵。

其六
名山有瀑布，噴出萬仞巓。若謂水就下，其源應自天。及探所從來，仍自地底旋。乃知氣所鼓，潤下亦上緣。君看咳唾處，津涎升丹田。最高莫如首，亦有血似泉。樹根入土深，液仍滿枝顚。

其七
造物一生人，其事則已畢。善惡當誅賞，世自有法律。其奈刀筆吏，用法輕重失。因之不平者，又望㝠報密。閻羅聞之笑，此事非我責。靑天白日中，枉直不辨悉。酆都黑暗地，豈能代窮詰。陰陽兩相諉，懸案遂難結。所以千古冤，總無昭報日。

其八
周公創治具，以柔致太平。觴豆訓禮讓，玉帛聯會盟。納之謙和中，隱使銷亂萌。老子五千言，亦以柔道行。守雌兼守黑，去競自息爭。世儒斥異端，漫加非聖名。豈知道德意，實通官禮精。一以法漸摩，一以教陶成。

其九
孔子作春秋，尊王意最殷。何以書法垂，紀元用魯君。似非一統義，方軌稟一尊。使其在後世，將以謬妄論。當時國史例，記載本各分。是以筆削加，體裁仍舊文。始知成式定，聖亦惟因循。雖有未安處，不敢遽更新。

其十
坑儒焚詩書，陰謀起李斯。心知古神聖，道高不可幾。欲盡滅其迹，自作萬代師。其志則已雄，其計良亦癡。後來章蔡軰，嚴禁蘇黄詩。事小雖不侔，妒心同此私。生不許宦達，死不許名垂。誰料坡谷集，至今薄海知。

其十一
王裒痛父冤，遂斷榮進志。坐亦戒西向，賫恨甘入地。稽康亦枉誅，紹乃踐高位。侍中血濺衣，殉主死弗避。一孝而一忠，千載兩難企。若權輕重間，明發有不寐。寧將蕩陰血，滴作蓼莪淚。

其十二
李密勸玄感，勿頓兵洛陽。及其自起事，亦戀洛口倉。柬之匡復日，旣斬五六郎。將遂夷諸武，何又善刀藏。後皆以此敗，失勢身落阱。將毋旁觀淸，當局昧所警。是以應變才，决機在俄頃。英雄謀貴斷，菩薩進須猛。斬草必除根，繫狗當繫頸。

其十三
東坡遺詩文，孝宗最慨慕。乃其身在日，隻字亦禁錮。考亭倡正學，爲世詬厲具。殁後遭理宗，追崇等師傅。相隔數十年，飄瞥如旦暮。使其兩相值，身且黄金鑄。需殷遇偏疎，人事每錯互。何哉賦子虚，竟邀九重顧。乃知馬相如，實千載奇遇。

其十四
袞袞趨勢徒，乞憐權貴側。上壽千黄金，修䞇雙白璧。猶恐未得當，屏息伺顔色。一笑非常榮，偶怫終夜慼。使其將此心，事親供子職。但須十一二，大孝已莫及。何爲舍所生，去附勢炎赫。所得能幾何，奴顔婢其膝。

其十五
水不言而濕，火不言而燥。猛虎在深山，藜藿莫敢蹈。乃知品有眞，無煩自表暴。祖思來問佞，毋乃己所召。暮夜能卻金，何如金不到。

其十六
刻苦進修處，今不如古人。古不如今處，華腴樂其身。食經傳内則，淳熬已稱珍。後來口腹徒，人乳且蒸豚。帝王有玉杯，詫爲亡國因。豪家珊瑚樹，七尺高嶙峋。嗚呼風會趨，日異而月新。但覺古人陋，窮眼如村民。

其十七
百年苦易滿，童耄去其半。中有數十年，夜復分我旦。而此旦旦中，遂爲賢愚判。古人身在世，同此迅掣電。乃其所竪立，千載炳穹漢。後人來視今，又作古人看。旣將爲古人，何者可不爛。撫躬自循省，能勿背浹汗。

再到揚州遊紅橋
兩年不見廣陵春，依舊紅橋景色新。並舫笙歌垂柳岸，隔簾金粉畵樓人。履綦有跡重移屐，詩壁無紗半沒塵。風物不殊人漸老，豈宜長作浪游身。

過淮哭晴嵐老友
擕手河梁僅隔年，荻莊亭舘故依然。重來風雨聯牀地，悽斷江湖載酒船。白首交游同軰少，靑門文采後人賢。定文敬禮猶遺命，忍惜挑燈仔細編（令嗣蔭堂以君遺稿屬定。謂臨殁遺言也）。

相逢
相逢猶作少年行，西抹東塗已不成。老去佳人思昔面，怕聽人喚阿婆聲。

其二
映坐標姿玉不如，烏衣裙屐氣軒渠。鄙人老不知時務，只道郎君總讀書。

張荷塘明府訪余揚州不值留詩集見貽卻寄
枉訪偏相左，瑤編荷見貽。官爲强項吏，詩比折肱醫。聲氣三生癖，江山六代奇。何當一握手，各慰十年思。

其二
義門猶百忍（君家已七世同居），仕路只孤行。自是能持法，非關好立名。賜環恩命重，脫屣宦情輕。從此登臺閣，風稜已宿成（君爲上元令，以杖責貲郎被劾，奉恩旨仍復官）。

心餘第三子師退來謁少年雋才英英欲發心餘爲不死矣感賦
猶記荷衣出拜時，廿年重見有餘思。祥琴轉瞬初除服，宿草關心未刻詩（心餘詩稿尚未刻）。死有佳兒應瞑目，去爲才鬼又撚髭（撚字《正字通》有平上二聲）。虎賁曾動中郞感，况對王家玉雪姿。

題蔡吕橋進士江樓喚鶴圖
漢江千里到揚州，聊喜烟花慰薄遊。此地已無堪跨鶴，西風囘首武昌樓。

松坪足生熱癤未愈近復火燒旁舍數間詩以調之
不如意事攪幽居，恐是閒心熱未除。防我嗜痂先傅藥，爲君賀火未燒書。知無搔癢仙娥爪，好結臨流隱士廬（君欲於燒處開池）。計日秋風掃殘暑，瘢痕灰迹總無餘。

寄畢秋帆制府六十
幕府長筵介壽巵，恰逢使節漢江移。幾人科第名能冠，廿載封疆髩未絲。大雅有輪扶氣類，仁風在扇活瘡痍。從知景福如川至，正是觀濤八月時（公生辰八月十八日）。

其二
東華珥筆記同游，獨際風雲展壯猷。雅量千秋追謝傅，高名四海慕荆州。躋堂父老盈觥酒，作頌賓僚滿屋籌。近日狀元多宰相，佇看枚卜協金甌。

子才書來有松江秀才張鳯舉少年美才手繪拜袁揖趙哭蔣三圖蓋子才及余并亡友心餘也自謂非三人之詩不讀可謂癖好矣書此以復子才并托轉寄張君
唐初詩人各標置，品題乃定旗亭妓。千年佳話復見今，不是女郎是佳士。蓮花如面好風姿，香草題詩艷才思。拜袁揖趙哭蔣君，手繪成圖供（去聲）淸閟。衛軍同日進三公，敬則武夫出不意。老韓合傳縱被嘲，亮瑜並世豈須忌。得君一揖已足幸，敢望五體俱投地。我觀李杜兩大家，吹臺同遊早結契。靑蓮落落賦飯顆，少陵惓惓慮魑魅。當時聲望李獨高，後世才名杜寧次。貴不可卿賤乃卿，人心何容設軒輊。獨羡隨園文字交，福比香山白居易。居易名先元九齊，晚更劉郎觴咏繼。遂稱元白及劉白，陽五伴侣隨時異。翁昔買鄰有心餘，近復把我入林臂。前呼袁蔣後袁趙，恰與醉吟同故事。舊遊已記三徑開，新知兼數一樓倚。天生詞垣兩後軰，似爲此翁助聲氣。張郎作繪定可人，雅尚所存非漫戲。繡絲已肖平原像，聞笛兼下山陽淚。三分鼎豈吾所堪，一瓣香知渠有寄。座有揖客自增重，我亦本非折腰吏。

錢璵沙方伯爲余十科前軰余入詞舘方伯已敭歴於外未及一謁也今致政家居不知從何處見拙集謬加激賞輙成四詩從子才處轉寄通懐宏奬令人想見前軰風流而八十老翁才思橫溢尤所未見也敬次原韻奉復
星辰履不到三台，爲愛斒斕戲老萊（公年七十餘，以終養歸里）。舘閣我慳投刺謁，湖山天許掛冠囘。圖書左右千秋業，領袖東南一代才。霖雨蒼生心事了，名山一席又分來。

其二
韻語何關著述身，柯亭蒙賞亦良因。不曾見面成知己，如此關心有幾人。書幌一燈吟夜雨，詩筒千里寄郵塵。始知老軰通懷處，柴桔俱歸藥籠春。

其三
耆舊聲名碧落雲，十科前軰敢同羣。擬從頴士稱夫子，翻辱曹公説使君。年老好尋絲竹樂，才高應勉鼎鐘勳。笑公二者何俱澹，只愛吟詩寫練裙。

其四
江國相望兩草廬，履綦隨處澹容與。前途富貴雙蓬髩，末路英雄一卷書。老樹著花逾旖旎，曉星如月漸稀疎。終當一櫂來修謁，花港同觀策策魚。

偶得蘇黄二帖戲題
寂寂重門自落花，昔人鼓吹取鳴蛙。今朝齋閣添生動，石壓蝦蟇樹掛蛇。

兕觥歸趙歌
觥爲吾宗常熟文毅公劾江陵廷杖出都時許文穆贈行物，上有銘詞所謂「文羊一角」者也。後流轉於黄端伯、陳潛夫、章藻功、何蕤音諸家，近又在曲阜顔衡齋處。翁覃溪詹事以告文毅五世孫者庭。者庭將以玉杯易歸，而乞覃溪文爲乘韋先，并遍丐諸名士作詩張之，以要必得。余故者庭父謹凡先生門下士，且羣從行也，不可無詩，爰爲作歌。
相公父死宜歸哭，相公不歸門生促。白簡纔上赤棒來，午門前濺書生肉。柴車一兩削籍行，良友贈之靑兕觥。神羊一角理沉黝，銘詞親鐫鐵筆鏗。彝勺班中一禮器，朋酒絲衣肅賓祭。胡爲翻入纍臣裝，率彼曠野竄榛翳。緣知餽贐寓意深，要寫觸邪力贔屭。當日權門勢炙手，虎豹當關誰弗避。奪情疏忽出延陵，削牘繼之亟奮臂。薛孤延與霹靂鬬，鬚髮俱焦呼震地。拜杖并不噙蚺蛇，家有渾身膽堪試。此段錚錚百鍊剛，伉直豈惟杜蕢觶。一株犀角斵成杯，恰肖透骨氷霜厲。是宜什襲逾瓊瑶，長與腊胔藏宗祧。何年流轉出人世，主雖屢易器尚牢。頗聞魏公傳家笏，近傍顔氏陋巷瓢。神物將歸有先兆，邂逅覃溪爲介紹。考古已同金石訂（覃溪先有《觥辨》一篇），數典兼向雲礽告。吾宗世德推常熟，文毅後人稟庭誥。祖劾江陵孫武陵（文毅孫士春崇禎中又劾楊嗣昌奪情），靑史一家兩炳耀。者庭今更念先緒，誓返故物弆家廟。已琢玉巵爲厚償，復乞椽筆作先導。杖瘡忍痛祖宗烈，棬澤興懷子孫孝。此意應蒙觥主憐，會見完璧速歸趙。

和者庭見贈韻兼祝其七十壽
靑史家聲二百年，倚樓才調又承先。昔曾同侍談經座（君昔隨謹凡公官舍，余入謁，每同侍講席），老各歸吟擊壤篇。先世笏尋顔巷内，去思碑滿汶河前（君曾宰汶上）。與君白首爲兄弟，好比茅家共學仙。

十月九日周小濂買菊千株邀同嗇生曁葉芝山毛泰交爲展重陽會卽事
展重陽會到君家，紅紫駢羅十萬花。秋學春華爲爛熳，蘇兼揚俗倍豪奢（君蘇人，僑寓揚州）。明燈燄奪三更月，錦幕光浮五色霞。欲笑柴桑太寒儉，幾叢冷蘂傍籬笆。

揚州晤王露仲同年喜賦
此會非非想，初聞尚覺疑。跡分千里遠，别已廿年期。舘閣懷簪筆，江湖老釣絲。欲言千萬緒，相見轉無詞。

其二
一晤已非望，遑期更對牀。交游徵士頌，年軰丈人行。聊藉三杯暖，多留一刻長。臨分何所囑，書尺好頻將。

卽事
虚窻一縷篆烟淸，閒聽飄風過耳聲。曾子殺人幾信母，不疑盗嫂乃無兄。櫝藏燕石何須笑，壁挂龍泉每好鳴。輸與道人多定力，滿枰黑白不分明。

野步
峭寒催換木棉裘，倚杖郊原作近游。最是秋風管閒事，紅他楓葉白人頭。

卷三十三　己酉、庚戌
野步
幾夕東風送好春，錯疑天也愛粧新。看他桃柳爭妍處，絶似穿紅著綠身。

擕兒姪五人俱至安定書院讀書
客授仍擕子姪多，舘人先爲掃庭莎。我慚頴士稱夫子，人笑承天似嬭婆。一味分甘忘旅食，半窻拈韻有淸哦。如何身自誇恬退，偏望兒曹早決科。

瓜州江上遇欽齋制府歸柩哭奠以詩
吿別纔春暮，哀音到及冬。勤勞軍事蕆，贈䘏主恩濃。身遍八州督，官還五等封（奉㫖給還昭信伯爵）。飄飄丹旐返，江上泣相逢。

其二
胸次有千卷，目中無一人。面常寒似鐵，髩已白如銀。料事洞觀火，防奸濕束薪。生平師太岳，或果是前身（公嘗慕張江陵之爲人）。

其三
人情憎貴倨，帝眷鑒精誠。久擁八騶唱，頻驚五鼎烹（公兩入詔獄）。賜環無喜色，仗節又威聲。海國終資奠，功收赦孟明。

其四
臨分尙留客，爲未了儲胥。失我渾身膽，催公發背疽（公以背疽殁）。歸艎長路冷，贈賻故交疎。何限存亡感，憑棺一慟餘。

紅橋
紅橋重泛木蘭船，一片閒愁入管絃。薄命桃花春雨後，斷腸芳草夕陽邊。三生杜牧曾遊處，前度劉郞再到年。慚愧旗亭歌板好，美人猶唱白雲篇。

遊秋雨菴慧安上人以詩冊乞題率書
稱詩得方外，不作老禪枯。偏有驚人句，疑非學佛徒。繞菴佳竹木，映座秀眉鬚。從此巳公屋，常應來結趺。

桃花
正是桃花滿洞開，春遊偶誤入天台。仙家也自貪年少，笑我何爲老始來。

賣文
賣文錢稍入慳囊，欲破休糧秘宻方。揚子江中水雖淺，舀他一勺亦何妨。

送漕使項豫齋光祿還朝
郵籖早訖轉漕功，絳節還朝五月中。笳鼓兩隄前馬隊，帆檣千里相烏風。使星漸遠黃河北，卿月遙瞻紫殿東。喜有壁紗留好句，長令人說項斯工。

江鶴亭輓詩
鬚髯皓白地行仙，領袖淮綱數十年。身列卿班榮組紱，家邀帝輦憇林泉。鄭莊好客常盈座，卜式輸財爲佐邊。今日康山亭舘冷，忍來重聽琵（入聲）琶絃。

酬嗇生郡博見贈韻（時擬分體重編拙稿，嗇生代爲訂正）
力不能千仞鑿山通，功不能九年面壁窮。三錢筆作千古想，原是天地一愚公。甌北老生好吟者，墨瀋淋漓快奔瀉。作詩不到古人處，正坐貪多難割捨。晚知捃摭百無成，設版擬築焦瑕城。十七史從何處說，時已秋穫方課耕。先生鑒裁擅隻眼，苦心肯爲披沙揀。不辭格佞作諍友，要証千年鐵門限。編成更贈琳瑯篇，榮逾四明呼謫仙。深源幸免高閣束，后山翻托瓣香䖍。古人著作不容贊，堯典舜典供點竄。化工著色眞妙手，紅霞一染半天爛。堆盤火齊光眩眸，干將出匣萬鬼愁。長鯨尾掉碧海動，大鵬背負靑雲浮。我於其間敢充數，食蓼搬薑祗黙喻。曉粧顧影枉自妍，未足招他尹邢妬。感君謬許爲傳人，牝牡驪黃賞有神。用李諧短吾技淺，藏魏公拙君意眞。獨慚耄學眯雌蜺，炳燭餘光徒勦說。少年精力不焚脩，垂老方覓燒丹訣。

武林黃翠䈄自閩中寄書索題滌硯圖爲書二絶句
五千里外索題眞，信是人間交有神。親拭陶泓濡墨寫，爲君同是硯田人。

其二
松竹陰中課小胥，教擕老瓦滌淸渠。自因落筆多新句，不肯輕將宿墨書。

贈運使鹿馥園
職方遺績史編摩（公先世職方郞，名善繼，爲孫高陽軍前贊畫，見《明史》），繼起名賢理海鹺。光弼聲名旗幟變，士安轉運舳艫多。一江水隔猶歌袴（公前爲鎭江守），萬竃烟濃競煮波。試手鹽梅展康濟，璇霄元鼎待調和。

送運使倉恕亭致政歸里
遂初榮拜主恩新，爲念賢勞許乞身。從此釣遊多暇日，古來出處幾完人。家鄰洛社堪擕杖，澤在邗江已刻珉。祖道東門車馬溢，早聞嘆羡遍儒紳。

其二
三品官班七秩筵，昇平人瑞地行仙。十年花月揚州路，一棹圖書汴水船。香滿階蘭籠䌽服，春生池草引吟箋（謂令弟編脩君）。遙知笠屐淸遊處，團扇家家作畵傳。

題洪稚存寒檠永慕圖
慈母機上絲，孤兒案上書。併入寒檠影，映壁光黝如。此是景盧舊流寓，老屋三間白雲渡。卽今靑熒一炷燈，化作萬丈光芒吐。著書藜照太乙分，博物犀然百怪懼。幕府銀釭供草檄，鎖㕔椽燭待奏賦。此檠好棄牆角邊，偏寫殘輝誌哀慕。覓火常思束緼時，映窻肯忘燃糠暮。非是母不生是子，始信義方教有素。我來買宅雲溪濵，君已别移通德門。里中老嫗尙能說，君家篝火連朝暾。悔不早遷依孟母，師他家法教兒孫。

偶得
羣木日夜長，年深且干霄。人若同此例，可埓喬木喬。胡爲七尺軀，不能再增高。造物有深意，維人最雄梟。若縱使昻藏，俾作長狄僑。將何所不至，騎危俯麗譙。是以限成格，不得踰曹交。子齒則去角，同此一鈞陶。

其二
晉初取建業，宋初取錢塘。奪地以自廣，毋乃心不良。豈知易世後，失國投無方。翻藉兹一隅，偏安立朝堂。使當開國日，忠厚存鄰疆。至此轉無家，何以延垂亡。乃知報施理，天咫亦渺茫。毋怪攘竊徒，一意恃力强。

郊外見殘菊
黃葉江村木盡凋，尙餘冷艷耐商飈。有情都作春花去，誰與秋容綴寂寥。

題柳柳泉春山采藥圖
烟月揚州久住家，偏思采藥向幽遐。平山桃杏應相妒，不采園林一朶花。

其二
春風暖拂袷衣輕，想見蕭閒蠟屐行。一樣長鑱入山處，有人雪裏劚黃精。

吟薌殁於京邸其子孝方扶柩過揚廿年老友遂成永別憑棺漬酒不自知涕之無從也
歸槥來千里，嗟乎我瘦銅（君改字）。神淸如叔寳，詩峭學涪翁。偕隱言猶在，聯吟願竟空。長安重囘首，曾共一燈紅。

其二
久趨薇省直，終乏草堂貲。死有飛蠅弔，生常借馬騎。又停方朔米，誰斵蔡邕碑。稍幸名山業，刊成廿卷詩。

其三
聚散眞難測，交深會忽慳。幾年同硯席，一別邈河山。官閣論文罷，蠻江送客還。豈今纔永訣，廿載隔容顔（余在廣州時，君來數月，別後遂不復見）。

其四
平生數交契，張蔣最綢繆。忽忽俱黃土，茫茫剰白頭。招魂悽欲斷，顧影邈無儔。嘆逝兼悲老，彌催暗淚流。

題程吾廬小照
買宅淮陰郭外村，手營別墅足邱樊。高情偏憶先疇好，不寫新園寫故園（君歙人而家於淮，畵乃其故鄕岑山景也）。

其二
絲竹中年興不孤，教成歌舞足淸娛。可應添寫棃園隊，補作花間擫笛圖（家有梨園小部最擅名）。

白秋齋總戎輓詞
擁旄江國幾經春，威在軍中愛在民。官好境常無吠犬，時平功豈必圖麟。老爲林下鋤瓜叟，殁有碑前墮淚人。太息衰年惟此友，更誰茗椀話蕭晨。

廉船老友不見者三十年矣兹來晤揚州流連旬日喜其來而又惜其將去也斐然有作情見乎詞
卅年前共踏京塵，別久形容認始眞。風雨雞鳴逢故友，關山馬跡老才人。翻來近作還吟興，話到同遊一愴神（心餘、吟薌）。已分此生無見日，相看彌覺白頭新。

其二
少小論交志激昻，便思翔步到天閶。誰知出匣干將氣，都倦登場傀儡裝。敬禮定文期後世（君爲編訂拙集），正平懷刺向何方（將作楚遊）。祗應互祝加餐飯，長聽平安有報章。

靑陽陳豹章秀才訪余揚州詩以贈别
廣陵春老柳絲風，千里相逢陳孟公。家近靑蓮流寓處（君家九華山下），詩叅摩詰畵圖中。淸遊邗上三分月，小隱池陽一畝宫。九朶芙蓉靑在望，可能頻爲寄郵筒。

樹齋大司馬述菴少司㓂奉使秦郵扁舟往晤流連永日別後却寄三十韻
老懶寡送迎，忽焉泝淮浦。難得兩使星，皆是我舊雨。一見不可無，别緒要傾吐。憶昔共樞曹，趨直日接武。踪跡負蟨蛩，意氣食牛虎。神索夜草箋，朝靴曉踏鼓。退直偶得暇，餘勇尙堪賈。催詩走竿牘，折柬衎尊俎。徵逐豈厭頻，諧謔或致侮。人間朋遊樂，此可入畵譜。宦轍一朝分，相望萬里阻。使節漠南庭（樹齋屢鎮塔爾巴哈台等處），价藩日北戸（述菴布政雲南）。勞深官亦高，雲霄果簉羽。開府門列㦸，馳傳吏負弩。卽今兩名卿，天下仰台輔。而我早歸田，一編守環堵。不敢尺素通，爲慚在塵土。却荷故人誼，屢書問良苦。今朝獨何緣，握手甓湖滸。五色簜函來，似爲兹一聚。乍見看鬚眉，深談罄肺腑。巢痕緬鎖闥，履聲憶丹廡。陳蹟宛猶昨，舊交已難數。當時列仙班，半入㸃鬼簿。天留我輩在，要作秋容圃。升沉途雖分，衰晩力須努。立言有名山，策勲有盟府。在朝與在野，均貴桑榆補。名恐湛輩同，功肯噲等伍。皓首各勉旃，相期在千古。

題褒忠錄
郝景春，江都人，明崇禎中爲房縣令。時總理熊文燦撫賊，安挿羅汝才、白貴、黑雲祥等於其地，卽所謂曹操、小秦王、整十萬者也。張獻忠反穀城，汝才等應之，城遂陷，景春及子鳴鸞、僕陳宜俱死。揚人輯其事爲此錄。
房縣城頭殺氣黑，死聲入鼓鼓皮裂。一片刀光滿地腥，頸血如湯浴鐵熱。臨危殉節豈所難，所難與賊共彈丸。先是㓂氛猶未熾，封疆失計在招安。守臣主勦不主撫，總理令來誰敢阻。可憐小邑萬山中，分挿賊營十四五。大吏以縣爲鄰壑，醜徒視城作外府。卧榻旁偏睡有人，窮山坐乃衛以虎。是時勢已養癰成，制客兵須仗主兵。間道乞師百不應，獨教一木去支傾。一朝賊魁鄰縣起，此地羣兇盡彀矢。殘黎二百急登陴，分垜當衝半餒鬼。陰風一刮立不牢，城頭亂落如飄蘂。享士并無妾可烹，簽兵已嘆民皆死。雉樓月暗燈無光，緣梯萬蟻上女牆。賊願得城活君命，君拚捨命隨城亡。嗚呼！臣死國，子死父，僕死主。一門忠烈入汗靑，碧血斑斑照千古。想見强魂作鬼雄，不屑人間淚如雨。

秦敦夫編修得其鄉先輩汪蛟門少年三好圖長卷題句者孫豹人杜于皇施愚山梁淸標尤西堂朱竹垞陳迦陵諸人皆在焉亦近時一名蹟也編修來屬題爲書於後
蛟門三好書音酒，尺縑繪作荒淫藪。吹簫度曲皆嬋娟，展帙催杯亦姿首。一時才士盡留題，百餘年落秦郞手。前丁未到後丁未（蛟門康熙丁未進士，敦夫乾隆丁未進士），楚弓楚得事非偶。摩挲重是名人蹟，又爲徵詩欲垂久。少年狡獪吾已厭，豪士放誕君勿取。古人此樂亦有方，鄴架圖籖埓二酉。東山絲竹遣中年，綠野壺觴娛老壽。要皆餘事傳風流，豈此歡場便不朽。君今修途方發軔，何暇徵歌醉花柳。聲華再世繼蓬瀛（尊人西巖先生壬申舘選），敭歴他年竚台斗。此卷偶存前輩韻，或恐虛描本烏有。閒情莫寄一瓣香，遺蹟聊享千金帚。

題敦夫調鶴坐花圖
臂蒼鷹，太豪武。調綠鸚，太媚嫵。是何人，坐花塢。撫雙鶴，翩以舞。年正少，春方煦。花紅苞，鶴素羽。相輝映，兩栩栩。緱嶺仙，此其伍。

送曹竹虛大司農以慶祝入都
儒臣優遇冠朝端，得請循陔咏采蘭。一品歸來親尙健，九如入慶帝尤歡。巢痕劍履層霄迥，法曲笙璈湛露漙。温室從容頻晝接，寵光彌慰北堂餐。

哭錢璵沙先生
不曾識面荷推袁，此意眞令感弗諼。碩果枉教生並世，束芻仍欠死登門。八旬人尙江淹筆，二品官無庾信園。不哭先生復誰哭，從今老輩更無存。

同年胡豫堂閣學視學江南相見話舊賦呈
三十年前共舘閣，薇省花磚履交錯。三十年後重相逢，公作名卿我老農。感公不隔同年面，尊酒留髠恣談醼。此日雲泥尙弟兄，當年閨閣如親丳（在京時，兩家内子相往來。今公夫人及令子俱殁）。話舊重添骨肉傷，撫時各歎鬚眉變。鬚眉雖變亦何悲，丈夫出世要有爲。如公遭際最堪羡，獨以精白結主知。子公氣力能援進，公於權要不通問。彦昇晚節爭詩名，公於壇坫不角聲。廻翔散地無營競，十年偏屢持文柄。似水心懸物論平，無花眼在文風正。陸氏莊前豈問荒，孫山榜外俱安命。九霄月旦品題高，一代斗山聲望夐。致身至此亦足豪，報國文章功已炳。愧我辭榮太作顛，早抛簿領守丹鉛。乘軒野鶴知無分，䑛掌孤熊祗自憐。只慚如此昇平世，徒把精神耗一編。

題靜嫺女史自寫秋山讀書圖（靜嫺吳姓，嫁黃履岳）
天壤王郞恨事多，美人才子只鷗波。人間又有神仙侶，婦寫生綃壻作歌（圖中有賢夫題句）。

其二
只寫林巒不寫顏，恐教省識到人間。誰知我已窺眉嫵，一抹烟痕有遠山。

題元遺山集
身閱興亡浩刼空，兩朝文獻一衰翁。無官未害餐周粟，有史深愁失楚弓。行殿幽蘭悲夜火，故都喬木泣秋風。國家不幸詩家幸，賦到滄桑句便工。

周小濂輓詞
誰遣多貲擁，而能好句拈。年華猶未老，才福本難兼。有母翻營禭，無兒可寢苫。故應臨殁日，愁鎖兩眉尖。

燈下翻閲瘦銅詩集
重讀吟薌稿一編，故人彷彿見燈前。喫殘虀粥支官冷，嘔盡心肝博句傳。春夢婆難言富貴，秋墳鬼或唱詩篇。依然夜雨聯床景，君已長眠我獨眠。

其二
當年京邸只塡詞，鏤月裁雲擅一時。方朔三千曾滿牘，達夫五十始爲詩（君昔寓余京邸，但以詞擅塲。及訪余廣州囘始作詩，故集中首卷卽《海南集》）。髮猶未秃催雙髩，髭本無多剩幾絲。今夕賞心如對面，嗟君可亦九原知。

其三
生不公卿肯便淪，力求傳世作詩新。探珠驪睡幾拚命，脫殻蟬蜚共出神。地下黃爐應話舊（謂心餘），墓前靑草又經春。只催老淚乾枯盡，慣向人間哭故人。

汪秀峯駕部過訪寓齋賦贈
暑窻卻掃靜烟蘿，忽喜汪倫欵戸過。老友應劉京國少（亡友心餘、瘦銅皆與君交厚），才人王李部曹多。江湖風過知名姓，笠屐雲遊恣嘯歌。幸得相逢何恨晩，劇談不覺舞婆娑。

其二
跌宕名場五十春，髩絲雖白尙精神。結交及見諸前輩（厲樊榭、杭堇浦諸公皆君少年社友），刻集能傳衆美人（君刻《擷芳集》，選本朝閨媛詩已八十卷）。架有賜書籖勝鄴（四庫舘徵天下書，君所進至五百餘種，上以其能藏書，特賜《古今圖書集成》一部），篋多古印篆探秦（收藏古銅玉印數千，成《印譜》百餘卷）。祗應此福神仙妒，何許人間自在身。

題子才續齊諧小說
一編㸃鬼簿荒唐，更爲香魂寫艷粧。神女夢爲雲引誘，素娥奔竟月窩藏。文人自戲禪三昧，陰府將持算九章。我爲懴除犂舌獄，佛前稽首一爐香。

寄晴沙
露冕猷方壯，循陔跡早還。詩兼雙井派，家傍二泉山。雖覺顛毛白，猶欣綵服斑。遙知色養暇，瀟灑有餘閒。

其二
我亦離塵事，深愁染素絲。早爲鴻羽漸，恰共虎頭癡。問雨隨農父，臨流作釣師。江湖須我輩，歌咏太平時。

晤錢竹汀宫詹話舊
握別京華廿五春，相逢彌覺白頭新。手成百卷專門學，身是千秋列傳人。海外購書來賈舶，門前著錄遍儒紳。故交也得餘光乞，一序三都價便珍（承惠拙集序言）。

其二
研摩結習自諸生，舘閣歸來業益精。兩漢淵源劉貢父，歴朝金石趙明誠。胸懷人喜披朝爽，目力天留禁夜明（君入夜則咫尺不能見，晝視仍察秋毫也）。樽酒論心同一笑，傳人未必盡公卿。

贈邑侯譚紅山
印牀紅映百花開，樂只歡聲頌有萊。他日定膺循吏擢，多年無此好官來。一杯淸飮江南水，滿路香傳嶺外梅。互作部民難比較，迂疎那及濟時才（君廣州新會人。余昔守廣時，君方爲諸生。今宰吾邑，余又爲部民）。

皇上八旬聖壽恭紀
虹電祥光耀大瀛，八旬聖壽際昇平。祥開地久天長節，歡溢山呼嶽拜聲。十賚文多看屢錫，七籖笈滿又重更。史書翻遍無今比，普集繁禧助慶成。

其二
神功聖德筆難陳，敬在高穹愛在民。壤賦幾囘全詔免，郊禋每歲必躬親。縹緗四庫書三校，河海雙堤駕六巡。五十五年如一日，固應茀祿自天申。

其三
雄圖廣運靖戎蠻，曁訖眞看遍九寰。犂掃久過蒲類海，册封新到繖圓山（安南山名，見《明史·張輔傳》）。桄榔夜雨連銅柱，楊柳春風度玉關。總是恩威協天處，羽干柔遠斧誅頑。

其四
但從御極紀春秋，已過梁唐晋漢周（後五代僅五十四年，上御極年已過之）。揮翰尙傳金翅劈，據鞍時馭玉驄游。芝苓不覓天台藥，蓬閬遙添海屋籌。信有至人凝命永，共天行健自無休。

其五
二千年內只三朝（三代後人君年八十者惟梁武、宋高、元世祖三帝），還遜吾皇景運遭。重譯萬方胥象表，一堂五代衮龍袍。屢豐比戸倉箱滿，偃武多年弓矢櫜。都是昇平極盛事，璇圖鴻福接天高。

其六
行都先敕綺筵開，漠北諸王進壽杯。膜拜共尊天可汗，唄音齊頌佛如來。仙韶樂奏班行肅，王會圖成版宇恢。添个朱鳶新國主，日南花又上林栽（熱河行宫先宴蒙古諸王，而安南國王阮光平亦趨至）。

其七
鑾廻絳殿舉鴻儀，多少鵷鸞集玉墀。露湛衢尊千斛酒，香霏月桂萬年枝。金銀宫闕仙人島，錦繡江山織女絲。此景古來曾幾見，有生眞幸及昌期。

其八
豈徒京國祝釐䖍，巷舞衢歌遍海埏。燈火樓臺城不夜，琉璃世界月將圓。軒鼚曲裏長春景，糺縵雲中復旦天。見說靈椿八千紀，如今八秩尙初筵。

題王少林郡丞松石間小照
相君面合在巖廊，廣顙豐頤食萬羊。誰置幼輿邱壑裏，畵癡或是顧長康。

其二
皮相由來不可拘，列仙未必盡臞儒。君看彌勒皤其腹，偏向名山坐結趺。

芷塘南囘謁我於揚州喜贈
一十五年纔一見，見來又隔十年面。今朝何幸得相逢，握手却驚顔貌變。憶君二十登蓬瀛，干將出匣千人驚。簜節掄才半天下，新陰桃李多豪英。分得餘光到裴皥，門生門下見門生。改官柏臺筆如帚，白簡威聲震朝右。瘦羊官乃索肥羊，合口椒難禁開口。立仗馬鳴雖可怪，蹲池鳳噤實所醜（君刻司業某索賄事）。人情欲比王拱宸，臣力尙慚朱伯厚。呼嵩禮畢乞身歸，金爵觚稜莽囘首。書生命不到公卿，且擁萬卷當百城。他人去官便無事，我輩官外尙有營。死後榮名生前福，二者未知孰重輕。老夫年來效喑啞，白首掩關同調寡。舊交已看零落盡，後生又以老耄舍。君來頓覺起我衰，豈但離懷得傾寫。敢從行輩說後魚，先比旌麾有前馬。韈材遣向文湖州，雲氣長從孟東野。東南吟社自此開，一笑人間誰健者。

法時帆學士素未識面遠惠佳章推許過甚愧不敢當敬酬雅意
聞名猶未面，神賞荷孫陽。世有此知己，吾難作報章。何當擕手共，豈敢賭身强。五字長城在，精嚴逼盛唐。

心餘詩已刻於京師謝藴山太守覓以寄示展閲累日爲題三律
邢尹同時要比妍，今朝得睹豹斑全。死疑靈運先成佛，生本靑蓮是謫仙。才大已推香象渡，名高久壓野狐禪。凌雲意氣談天口，彷彿音容尙眼前。

其二
談忠說孝氣崚峋，卅卷詩詞了此身。於世僅增倉一粒，斯人已彀弩千鈞。三年刻楮成何事，六博呼盧大有人。太息儒冠眞自誤，可憐無補費精神。

其三
葢棺難更句雕搜，後死應堪勝一籌。歎我亦將成弩末，比君仍未進竿頭。生前遊跡餘鴻爪，老去名心付貉邱。詩草兩家俱在世，不知他日孰長留。

子才到揚州預索輓詩戲和其韻意有未盡又增二首
薤露如何可預支，渡江來似別交知。得詩恐爾眞歸去，不覺低徊下筆遲。

其二
年壽何人不祝延，怪君撒手獨超然。可應舊籍樵陽在，謫限完時又作仙。

其三
君果飄然去返眞，讓儂無佛易稱尊。只愁老境誰同調，獨立蒼茫也斷魂。

其四
生平花月最相關，此去應將結習删。若遇麻姑休背癢，恐教又罰到人間。

其五
修短終須聽太空，莫將殘錦散諸公。還防老學菴燈火，絆住山陰陸放翁。

卷三十四　辛亥
西壧前輩七十壽詩
燈節纔過月未斜，長筵燕喜泛流霞。廿科臺館眞前輩，兩世蓬瀛有幾家。稷下荀卿推祭酒，城南韋曲擅名花（新買別業在城南）。稱觴恰好添佳話，桃李門前到使車（廵漕查映山爲公門下士）。

其二
帝識臣家住舊城，讀書氣味老逾淸。和詩不肯爲降將，飮酒常嫌對老兵（每與同人酬唱必數疊韻，近日又謝絶宴會，皆實事也）。九曲湘猶歌惠澤（前曾觀察湖南），二分月毎助吟情。蒲輪故事看他日，會見耆儒對邇英。

彦兒完婚
花燭交輝又一時，男婚已畢女猶遲。如何垂白龍鍾叟，頻向名山展限期。

咏火
五行性各殊，惟火最英烈。遇剛必柔之，汁金而灰石。又使柔者剛，淖泥炙成甓。所秉只陽明，陶鑄見神力。古來豪傑流，誰不本此德。不爾當艱鉅，何以有竪立。奈何世風趨，脂韋日成習。徒誇圓而神，已愧生也直。所以有志士，耿耿一腔熱。與爲劉棉彈，寧作石爆烈。

忽夢鎮安舊遊
廿載蕭閒林下身，何緣重夢日南春。山多盤古年間樹，俗是華胥國裏人。朱邑葬桐乖後約，歐陽思潁記前因。只慚我自難忘處，未必民猶念我頻。

借兒衣見客戲筆
我性愛樸素，尙有官時衣。兒輩偶出門，或來借一披。及兒旣婚娶，各裁紅女絲。我出揖貴客，乃反一借之。俯仰十年間，奢儉頓異規。家風已如此，家運概可知。

遊隨園題壁
名園欲訪屢愆期，到及梅花正滿枝。惟恐長爲門外漢，特來親賦畵中詩。林亭曲折文人筆，牆壁淋漓幼婦詞。名滿九州身一壑，輞川莊遂屬王維。

其二
結搆憑何粉本摹，危欄絶磴路縈紆。峰迴巧作東西崦，水複流爲裏外湖。喬木十圍人共老，名山一席客爭趨。問渠何福能消受，四十年來住畵圖。

謁補山制府奉呈
三江行省駐蜺旌，帝爲南邦簡老成。令肅百城無墨吏，官高一品尙書生。迴瀾力大關風氣，霽月光澄見性情。騎竹兒童扶杖叟，何人不識玉壺淸。

其二
敭歴崇班廿載長，濟時偉略益恢張。潞公精力逾年少，韓尉勳名重晩香。地步獨爭千仞壁，子孫自有百株桑。封疆入相尋常事，要看他年史册光。

其三
鬚髩纔蒼面渥丹，天人姿禀世驚看。望高已共尊三老，才大疑兼用五官。餘事作詩還倚馬，殊方著錄有驂鸞（范石湖帥粤時曾著《驂鸞錄》，公宦跡相似，故借用之）。始知佛說神通現，樓閣華嚴一指彈。

其四
滇徼黔疆忝弟昆，雲泥猶荷念寒溫。書來問訊皆親筆，話到存亡有淚痕（謂經略傅文忠公）。庾信自傷枯樹賦，鄭公還訪浣花村（公過常州，枉訪敝廬）。趨承能不心傾盡，半爲勳高半誼敦。

所見
登徒縱好色，不愛白髮婆。奈何六十翁，千金買靑娥。燈下見粲者，興酣方顏酡。豈知對面人，已窺兩髩皤。芳情早不屬，暗滴紅淚多。此復有何歡，盍誦斧伐柯。

美人風箏
誰家掌上一嬋娟，飛入高空艶影翩。風送幾疑天賜女（《郝陵川集》有《天賜夫人》詩：「風吹芊氏女，至梁家爲妻。」），雲遊不作地行仙。尙嫌綵索鞦韆短，漫比朱絲傀儡牽。月姊星娥應共語，新添好伴絳霄邊。

其二
步虛仙子脫塵鞿，身駕春風上太微。一去如飛疑劍女，任吹不動笑環妃。月輪近恰爲粧鏡，霞綺鮮仍貼舞衣。當日臺城倘煩汝，有閼氏亦解重圍。

其三
天路無梯一線通，冶遊最好趁春融。但愁神女來行雨，恰喜封姨肯借風。糊上薛箋身絢爛，製成湘竹骨玲瓏。雲霄曵履男兒事，何許弓鞋會躡空。

其四
嬌姿只合繡幃藏，何事凌虛露靚粧。豈是飛瓊來下界，不煩窺玉上東牆。多情尙繫絲千尺，薄命休嗤紙半張。一片夕陽鴉鵲舞，也如蜂蝶逐衣香。

其五
肉飛煉得幾多年，白日昇天謝自然。直上似追奔月女，孤行肯逐御風仙。方成唾漫驚飛燕，徵側魂應化跕鳶。羅韈無塵香界逈，雲中君本楚騷傳。

其六
五銖衣薄太風流，細骨輕軀稱遠遊。挽住尙煩紅線手，倦飛或墜綠珠樓。尙愁高處寒難忍，直恐仙乎逝不畱。添个風琴傳逸響，珊珊恰作佩聲幽。

吳門晤西莊竹汀
握手相看髩各皤，那禁老子此婆娑。後來良晤知猶幾，海内名流漸不多。世以博聞推敬播，天畱微疾養維摩（二公皆有目疾）。朋簪最羡居相近，同在吳門步屧過。

反矐目篇壽西莊七十
好書如好色，遇輙與目成。當其悅心處，不减對傾城。所以躭文史，亦名爲書淫。淫則必有罰，咎惟兩目任。先生探浩博，萬卷羅縱横。晝竭一線晷，宵燼五寸檠。有如訪佳麗，欲遍姬姜嬴。乃招天公妬，强奪雙靑睛。有花使霧看，無燭使夜行。謂可示孽報，陳編難披尋。豈知盲其目，不能盲其心。翻令收視中，覃思益專精。照幽慧燈朗，記事胸珠明。盂掩且射覆，鏡聽兼卜聲。遂比那律多，㝠觀洞八瀛。天公顧而笑，困之乃益亨。由來禁好色，莫禁相思情。還他正法眼，炳燭追荀卿。㧞釘滓速去，刮鎞翳弗縈。依然兩淸矑，秋水光盈盈。宋艶消永日，黃嬭娛深更。直至方瞳年，巖電常晶熒。

題漕使查映山侍御學書圖
捉襟太好奇，濡頭亦作顛。惟有雅人致，含毫意邈然。先生金閨彦，臨池數十年。絹必書始染，硯因磨欲穿。古香寳晉墨，重價收唐箋。卓然自成家，健筆凌雲烟。宮榜屬韋誕，殿壁資誠懸。虛懷乃自下，猥曰願學焉。作圖寄淸興，白描倩龍眠。疎梧蔭高齋，揮翰何翩翩。尺幅百丈勢，雙腕千鈞權。想見心手調，神行貫中邊。擁節來揚州，行臺依老禪。令肅政多暇，楷法彌精專。丐書戸屨滿，不取潤筆錢。一笑公淸絶，筦漕百萬船。翻寫乞米帖，佳話良可傳。

鰕簾四十韻
海上奇聞過瑞鰜，鰕鬚數尺可爲簾。鞠躬曾彷漁翁釣，借目常爲水母覘。趯躍螽身無兩翅，屈伸螳臂有雙鉗。槎枒芒刺森頭角，戈㦸鋒稜在鼻尖。玉德名從樽俎錫，水精肉耐酒醯醃。味鮮已擅調羮獨，軀壯還堪製器兼。燃作燭籠輝砥室，鑲成杯盞入香匳。斯皆取用憑空殻，未及搜材到美髯。蝟磔英姿爲世出，羝根勇力肯身潛。長鬐宛似揚旌斾，剛鬛寧徒佐釡鬵。高出一頭標矗矗，茁從雙頰奮鬑鬑。鬚眉豈慕奇男表，頤頷曾聞贅壻嫌。粗未成竿晴浪曝，細堪作線綺牕拈。遂煩恤緯成懸箔，不用斑筠掛畵檐。捋處本無纒以帛，㧞來豈惜痛如砭。縱横入扣規棋罫，疎宻成行結綵綅。織豈蜑娘機軋軋，編應螺女手摻摻。卷舒軟恰隨犀軸，條縷分如界象籖。方幅鮫綃雲霧薄，圓空蛛網蝶蜂粘。障他下界飛塵涴，捲去西山過雨𩆷。晝靜香常籠寳鴨，夜明光欲奪銀蟾。細逾晶髮能延照，潔比氷絲好辟炎。最喜通明觀若火，只難藏醜隱無鹽。草痕映入風仍隔，花影移來露不霑。何必蚌珠穿作幌，漫勞魚錦繡成帘。題詩聊當紗籠碧，養目微輸皂幛黔。雨濺似涵腥氣濕，風搖仍漾水紋恬。貢從龍國途何遠，購自雞林價不廉。玳瑁梁歸妨舞燕，琉璃壁逗誤飛蠊。多髭女面勞千鑷，有縫天衣貴萬縑。紅玉筯同工製作，紫絲幛且遜觀瞻。押來銀蒜禁風剪，掛起金鈎對月鐮。掩映芙蓉宜綺閣，低垂楊柳笑窮閻。玲瓏合䕶妝臺李，寂寞寧依卜肆嚴。蔽席門憐編翠篠，織蘆人愧緝蒼蒹。五紋繡枉誇雲幔，四望車空炫錦幨。迴憶奮鰓遊浩蕩，何如作筁出沉淹。取材翹肖真成巧，得氣于思不用謙。功賽麟毫精組織，珍逾蛟睫繚修纎。瓊樓玉宇高懸處，朗映曈曨曉日暹。

滁陽王廟
英雄奮草昧，其始必有藉。子興起濠州，烏合本無賴。養女得贅婿，眞主乃帳下。豈擅呂公相，已兆李淵射。當時羣雄中，地小未敢霸。身危德崖執，勢弱均用跨。庸知一蹄涔，神龍於此化。因兹一旅師，遂起奠華夏。後嗣雖被誅，先資實曾借。所以滁陽封，不敢徐常亞。後來恩澤延，猶及郭老舍。事往四百年，廟祀久已罷。沉沉夥頤王，父老尙矜詫。

淸流關
峩峩淸流關，鑿翠孰椎斧。一夫瞋目當，可卻萬貔虎。天險與人傑，相遇出建豎。南唐守壽春，扼此作疉戸。宿師十五萬，警偹嚴旂鼔。北兵歌檀來，嘽嘽如風雨。夾馬有眞人，先此試罙阻。交綏偶失利，何以讋淮浦。西澗夜半泅，攀堞月未吐。直擣郡治牙，一劒落皇甫。勝勢乘破竹，都監亦被擄。堂堂兩大將，一朝繫雙組。遂盡淮南地，畫江作邊圉。當時立奇勳，戮力王事盬。豈知日後觀，似自拓疆土。所以端命殿，奕禩誌皇武。開邊渡瀾滄，得國承杜宇。事變萬不常，固難一例數。我來一經過，陳迹久榛莽。時淸無戍旗，民晏各安堵。山髙而水深，邈然坐懷古。

大柳驛相傳爲趙韓王授徒處
舘師封王齊博士，後有宋相繼前軌。大柳驛邊老學究，家塾聚徒擁烏几。身爲儒乃術不儒，奇計居鄛智樗里。火輪小兒未爲帝，勳名最是入滁偉。首塗募得李左車，軍薵敬聽發蹤指。滁州城西蘆子■〔⿱山孔〕，趣使潛度勿移晷。半夜遂成懸瓠擒，膽落金陵東海鯉。佐命功高自此基，帷幄叅謀契魚水。陳橋變後作首相，十年前一村夫子。遇同卧龍岡下竒，跡豈抱犢山人詭。眷深不諱瓜子金，權重咸知鼎鐺耳。半部魯論佐天下，猶似不忘兎園紙。書味終淺機心深，歴事兩君保終始。金縢自明家相緘，桐圭竟擠介弟死。嗚呼！一代元勳勒太常，千秋公論歸靑史。磨盤山前訪遺迹，門巷已非村落是。惟有村童讀書聲，都都平丈喧不已。

淝水
淝河百丈水湯湯，千古南朝詫戰場。空國而來驕必敗，背城能戰弱爲强。枋頭宣武慚勳伐，江左夷吾尙廟堂。贏得淮山閒草木，也同旌斾氣飛揚。

其二
偏安累代保江濆，豈意亡秦出異勳。兵少幾同三戸弱，功多并許八公分。時來裾屐皆英氣，事往兵戈但舊聞。何處遙天聽鶴唳，鵓鴣聲裏曉耕雲。

黃梅驛遇雨
行盡灊山天宇空，地名物候巧相同。黃梅時節黃梅雨，正在黃梅驛路中。

東林寺
柴桑南去訪禪關，典午名藍尙此間。賞菊有杯容入社，刻蓮爲漏記開山。寺逾魯殿千年久，門對匡廬萬仞閒。偏是老僧諳故事，殷勤送客虎溪灣。

廬山紀遊
廣陵濤接潯陽濤，夜夢五老來相招。趣辦芒鞋靑竹杖，要我去踏廬山高。山靈此約意良厚，那禁屨及窒皇走。遊山不憚千里遥，痴興古來亦罕有。江西詩派江西人，大都少肉多骨筋。廬山亦復犯此病，靑孱片片摩穹旻。要其靈秀有獨絶，雲爲海綿瀑天紳。必逢蘭若始一憇，不是遊山是遊寺。四禪林乃各擅奇（瞻雲、秀峰、萬杉、棲賢），占盡泉聲與嵐翠。右軍墨池僅方塘，昭明書臺亦已荒。萬杉之杉不盈百，棲賢舍利黯不光。寺貧僧亦少粲可，蹟湮碑并無宋唐。惟有景光略不改，銀河仍挂三石梁。礟轟直與霹靂鬥，鼎沸不許蛟龍藏。五老鬚眉更奇古，昴精所化頎而長。見我裹糧踐宿諾，似爲拱揖相低昻。我來歴遍諸方丈，移步換形莫名狀。輿夫十二徤騾九，如此遊山太豪放。當年李（靑蓮）白（香山）歐陽蘇，未必有此行色壯。獨愧前賢寂寞遊，其人已往名長留。未知今日扶笻叟，可有人傳趙倚樓。

昭明讀書臺
儲宮愛讀書，梁唐兩太子。昭明文選樓，舊在邗江涘。亦聞烏目山，績學搆潛邸。匡廬有斯臺，乃自昇元始。景通方毓德，築館聚文史。書㡡障皂羅，手植蓬萊紫。後來踐閏位，猶念舊遊里。賜田一千頃，養僧一萬指。空門豈無情，報國心共矢。及聞金陵圍，勤王赴江汜。誓將髠頭落，欲救肉袒恥。法和香火盟，繼顒倉廥委。舉事雖不成，其志實英偉。是皆炳誌乘，可溯臺緣起。何年換蕭統，翻作不祧祀。乃知流俗訛，數典食以耳。寺貧僧盡蠢，世遠碑莫紀。鵲巢遂占鳩，張冠竟戴李。伍胥塑髭多，韓愈繪髯美。傳不傳有命，自古皆如此。

題秀峰寺（卽古開先寺）所藏十王預修經圖并陀羅尼經後
卷長二丈餘，寫《佛說十王預修經》《大威德熾盛光陀羅尼經》各一卷，畫十二段，爲陳觀音慶婦人文殊連男陳慶福造。康熙乙亥，宋漫堂留貯寺中，惜書畫人俱無姓名，不知爲何代物。舊簽題閻立本《地獄變相》，尤西堂䟦則云：「《宣和畫譜》朱繇有此圖，疑出其手。」皆未足爲據也。然圖像詭異，字畫瘦勁，要非宋以後人所能。余來遊，寺僧出以相示，見同年謝藴山有詩題於卷後，因用其韻。
開先寺繞泉淸泠，樓貯預修陀羅經。經書一段畫一幅，地獄變相無遺形。陰司慘毒異人世，見者汗下怖淚零。夜叉追魂步豎亥，紂絶宫內多囚囹。波吒何處謈聲沸，鬼膽已破遍體靑。鐵梳銅夾世罕睹，火籠冰窖古未聆。倒身入臼搗作粉，煑以油鑊血不腥。皮消肉化已烏有，一靈知痛偏惺惺。淸風一吹形復聚，仍來受苦鄷都庭。可憐七七到祥禫，歴刼十二慘不寧。生前作孽漏天網，至此始嘆閻羅靈。竄跡難掀羯肌鉢，藏身安得拘留瓶。畫師作圖有深意，要令未死先懷刑。更寫貝經當棒喝，慈悲普喚夢魘醒。惜哉竟不著名姓，絹素僅嗅古墨馨。翻令陳家兩母子，藉之流傳千百齡。綿津捨入祗洹庋，義取佛力通重㝠。畫精字好有神䕶，天曹不敢攝六丁。我來展卷正遥夜，寂無堠鼓但塔鈴。蒲團頓悟解脫理，禫燈一盞光靑熒。

棲賢寺瀑布
開先瀑寺中，棲賢瀑寺外。寺內得擅奇，寺外難稱最。豈知萬斛泉，束以二仞澮。廹繞寺門前，衆練絞一帶。憤盈莫可遏，無鬼亦作怪。雄雷不蟄泥，跳入此急瀨。咆勃起吼聲，震破乖龍聵。年久石被囓，似切昆刀快。陷深遂成槽，始信水力大。一落忽萬丈，澄淵歛砰湃。溢出復洶洶，勢仍怒裂眦。峽橋來夾之，胯下使出界。羞忿不回顧，一去駛莫搤。咄哉信奇觀，流遠力弗鎩。迴瞻三石梁，銀河百丈掛。彼乃跌自髙，此則噴於隘。

夜宿棲賢寺
一宿招提逈，山空夜更淸。餐分僧粥淡，光借佛燈明。呼吸總雲氣，夢魂猶瀑聲。人間惟此境，寂寞少人爭。

其二
到此絶塵慮，兼忘陟險勞。不眠同佛醒，無語覺僧高。月影空庭藻，松聲半嶺濤。淸遊恐難再，題壁一揮毫。

白鹿洞書院
鹿洞古書院，南唐所育賢。號廬山國學，養士有賜田。堂堂朱助敎，鼓篋勤陶甄。盧絳蒯鼇輩，三害悉改愆（見陸游《南唐書》）。晦翁守南康，踵舊開講筵。道學一以振，朗日行中天。名蹟遂獨擅，胥忘保大年。嗚呼後居上，創者轉就湮。書臺百尺基，旣被昭明遷。書院千間厦，又爲朱子專。一笑李中主，身後太可憐。

王文成公紀功碑
粤西歸德峽，見公摩崖名（平田州所刻）。今讀廬山碑，駿烈彌崢嶸。維時變猝起，稱戈出宗盟。殺吏據都會，欲徑趨陪京。公在震隣中，羽檄張虛聲。使之遲疑間，下游皆守城。迨賊沸脣出，急搗巢穴傾。攻其所必救，邀之於歸程。鄱湖水流血，樵舍風偃旌。遂令老劉濞，一戰縻長纓。偉哉儒者績，討逆談笑成。所率皆文吏，所用皆民兵。滔天禍變劇，一月手削平。亂同張方壘，功逾亞夫營。嗚呼豈異人，公亦一書生。

岳母墓
岳侯兹負土，千載塚嶙峋。好母生賢子，忠君卽孝親。棲霞翻裹席，防墓幸鐫珉。應慰劬勞意，祠官尙薦蘋（問之寺僧，今尚祭于官）。

剝皮山
鄱湖旁一山皆積沙所成，不生草木，如物之去皮而無毛者，土人呼爲剝皮山。相傳明太祖追陳友諒至此，友諒忽不見，得逸去。明祖怒山之庇奸，故褫其皮云。語極無稽，然可資笑端也，爰演爲詩。
寸草全無山骨露，皮之不存毛焉附。傳是蒙茸曾庇奸，剝之出自眞主怒。古來殺機深，多有法外刑。冤句舂磨寨，粤漢刀劍林。牽機腸絞李煜斷，夾板腰鋸孫揆擒。剝皮之法獨未有，阿合馬曾櫝兩口。明祖用之殺貪吏，剝皮場開縣門首。後來或踵事，慘毒試亦偶。揎草狀行屍，蒙鼓誌獲醜。要只誅人不誅山，山豈有皮如虎斑。縱遣庖丁批窾郤，新硎亦恐奏技艱。胡爲臀无膚兮頭寡髮，爲破面鬼無容顏。未得麻姑搔背快，翻如那吒拆肉還。孫臏削來竟夜白，劉邕啖後遍體殷。得非興王威令赫，五丁六甲齊助薙草菅。文叔渡滹沱，無船冰卽凍。婆留照石鏡，崖壁悚而動。蒙哥征欽察，海涸聽騎縱。皆祇應運效一時，運過百神未必奉。勝國版圖今久革，嶽鎮寧猶受屬役。何妨廻枯再生稊，乃竟噬乾永作腊。幾同巨靈劈華終古分，不數秦皇赭山至今赤。噫嘻乎！齊東野語原無稽，姑妄言之妄聽之。一笑髠黥不毛地，何時樹䰅兼藝眉。

廬山雜詩
二十年前過九江，未曾廬阜躡飛淙。那知未了淸緣在，垂老來償屐一雙。

其二
小橋流水路横斜，野草茸茸滿路花。盡日山行無斥堠，有田疇處有人家。

其三
榆柳陰森綠滿途，秧歌聲裏鵓鳩呼。牛宮豕栅俱汚濁，一入山家總畫圖。

其四
一重一掩隔紅塵，深入方知景色新。山外何由見眞面，東坡讕語究欺人。

其五
匡廬擅勝瀑流多，百丈飛泉注急坡。卻怪古人眼孔小，一衣帶水詫銀河。

其六
崖壁鐫詩費斧椎，欲憑貞石姓名垂。誰知雨打風摧久，也作糢糊沒字碑。

其七
流出山來便不還，何妨小住保淸潺。可憐三峽橋邊水，日夜喧囂要出山。

其八
留帶山門結淨緣（棲賢寺有石，刻「宋大中丞留帶處」），佛家終仗布施錢。綿津去後無人管，三兩殘僧自種田。

歸途連日大雨
沒髁泥深䟦涉勞，歸途霪雨又風濤。僮奴竊笑老何苦，只爲遊山興太髙。

庾樓
危欄瞰無地，千載庾公樓。吳楚天南界，江山國上游。已無塵汚面，尙有月當頭。想見賓僚讌，新亭笑楚囚。

九江宿能仁寺
能仁寶刹古禪宗，客過潯陽一倚笻。塵外茶瓜天六月，雲端金碧殿三重。匡廬爽氣分朝檻，湓浦濤聲撼暮鐘。恰比浮屠不三宿，雪鴻兩夕記游踪（往還各住一宵）。

橋公墓
累朝耆舊末流中，想見羣倫仰下風。生有隻雞留戲笑，死猶兩女嫁英雄。識同許劭能評士，名比康成並號公。荒塚已無人腹痛，亂鴉古木夕陽紅。

舒城有感於周公瑾道南推宅事
一見心相許，交深意氣中。霸圖初草剏，年少兩英雄。名已君臣定，情眞骨肉同。道南何處宅，千載想遺風。

題洪建侯梅花小照
梅花遇何郞，格韻正相肖。如何孤山翁，衰醜强索笑。欲恃横斜句，來作鏡臺嶠。老夫聘女妻，梅花未必要。花今獨何幸，相賞得英妙。景盧玉雪人，淸才擅年少。姿與花同潔，氣與花並傲。來爲花作主，千株靜延眺。豐貂製鶴氅，陋彼驢背嘯。潑墨南宮山，烹雪東坡銚。坐令花增榮，絕勝紅羅幬。花亦慶所遭，珠蕊朗四照。一笑問梅花，幾生修得到。

壽嗇生郡博五十初度
婁東古學有遙津，一瓣香傳著述身。早歳便成名進士，中年漸作老詩人。門因問字常多客，壁可分光肯借隣（拙刻數種皆君訂正）。黃菊正催新釀熟，爲君釃酒祝長春。

其二
通籍先辭作吏緣，一官甘就廣文氊。已無賒願騎揚鶴，曾有遊踪訪蜀鵑（曾作蜀遊）。吟稿歲增詩一寸，購書日損俸千錢。錦江春色邗江月，總與先生琢句傳。

春間晤西莊於吳門因其兩目皆盲歸作反矐目篇祝其再明詩成尙未寄秋初接來書知目疾竟已霍然能觀書作字鄙人不禁沾沾自喜竊攘爲拙詩頌禱之功再作詩以貽之西莊當更開笑眼也
七發能起病，一檄可愈風。少陵咏髑髏，瘧鬼避血紅。彼皆待披讀，始袪劇疾攻。豈如鄙人詩，祝公明雙瞳。詩成未及寄，公已豁霧雺。捷於灰飛管，騐若霜鳴鐘。婆羅門善呪，無此大神通。道士拜赤章，枉費斗檢封。一笑呂子明，果非舊阿蒙。自兹正法眼，巖電逾昭融。目力所透處，墻壁洞幾重。撮蚤易拾芥，懸蝨便引弓。不畏騎瞎馬，仍堪數飛鴻。字毋煩手摸，花詎愁霧籠。重翻插架書，快比故舊逢。生平未定稿，戢戢束萬筒（時方排纂《蛾術篇》）。蠅頭積細碎，牛毛散氋氃。挑燈自排纂，縷縷入紀緵。訂訛矇奏叟，指迷瞽導童。遂使天下目，障翳盡掃空。人呼照天燭，自喜磨鏡銅。得不歸功我，一詩挽化工。公方開壽讌，廣坐笑眼同。速演玲瓏曲，滿酌玻瓈鍾。待余來稱祝，敬酬刮膜功。

賀錢竹初移新居有林壑之勝
精舍頻年搆始完，移居人比葛洪看。城無山水堪擕杖，家有林巒値掛冠。別墅王維經一卷，小園庾信竹三竿。知君自寫胸中稿，付與工師築考槃（君擅繪事）。

其二
十笏香嚴結淨緣，養閒難得是中年。草堂將寫种司諫，州宅堪誇白樂天。絲竹肉應隨處設，畫詩書總後來傳。家門本占蓬瀛籍，君捨天仙作地仙（令兄文敏公乙丑殿撰）。

卷三十五　壬子
新春招程霖巖湯蓉溪二丈曁莊學晦家緘齋小集
少時遇老人，輒思引而避。豈知入暮年，愛老轉有味。新春例宴客，折簡首耆艾。里中有皓首，數叶商芝四。年皆開八秩（程、湯皆七十八，莊七十五，緘齋亦七十），惟我齒猶未。方當捧几杖，敢便聯襟襼。惠然乃肯來，竟援温公例。旣免擁篲迎，兼辭執醬饋。酒弗限三廵，肴偶過五器。維時近上元，滿城簫鼓沸。寒家少長物，華侈獨燈事。紈縠薄若空，玻瓈透無滓。料珠與明角，一一出新製。榮光助豪飮，引滿連舉觶。老拳轟拇陣，謎語鬭鬮戱。醉上凍棃面，胥變朱顔麗。一笑五老峰，突起樽俎地。眼前此數翁，看似無關繫。庸知履舄交，中有昇平瑞。一葉知秋風，一花驗春氣。自非仁壽期，曷此耉耋萃。作詩傳他年，或可洛社繼。

上元後三日芷堂過訪草堂次日夢樓亦至皆未有夙約也喜而有作後二首專簡芷堂
鵲噪晴簷信有因，南轅北轍聚兹晨（芷堂自雲間來，夢樓自京口至）。相思何止三秋月，不速欣來兩故人。垂白關心惟舊雨，軟紅囘首已前塵。草堂纔過收燈後，連夜重開一甕春。

其二
草聖詩魔歴苦甘（夢樓書、芷堂詩，皆必傳也），書生結習故多憨。拾遺有疏畱雙闕（芷堂以言事改官），彌勒何年共一龕（夢樓長齋奉佛已久）。天下傳人儕輩幾，林間奇會翰林三。惹他僮僕驚相笑，都是迂疎不急談。

其三
官似遊僧早打包，初衣今遂返江郊。胸中大庇千間厦，天上歸來一把茅。空谷蘿牽人補屋，畫梁泥落燕離巢。借他二陸雲間宅，權寄江湖不繫匏（君家葆光居牡丹有名浙中，今屋將圮，擕家住雲間書院）。

其四
學海迷茫未有涯，何來捷徑指褒斜。曾從館閣親前輩，及見詩文有作家。下筆誰分雌霓（入聲）字，買脂爭寫牡丹花。君歸好振扶輪手，報國文章事正賒。

是日招立菴緘齋同集皆王祝二君京師舊友也立菴有詩次韻
到此無端笑語粗，一堂裾屐總吾徒。人難舊雨聯牀再，客與春風到座俱。酒氣白浮杯浪湧，燈光紅占月輪孤。擅場汝士詩先就，壓倒香山老筆枯。

其二
囘首春明餞别筵，何期重此泛觥船。連翩冠葢猶前日，飄蕩江湖已暮年。驛路寄書千里遠，屋梁落月幾囘圓。還期笠屐頻來過，一曲賓雲再集仙。

子才舊遇相士胡炳文決其六十三生子七十六考終後果如期生子一驗宐無不驗矣去歲七十六遂飾巾待期者一年并預索同人挽詩及歳除竟不死乃又作除夕告存詩遍遺親友爰戯贈八絶句
料理行裝一載忙，飾巾仍不到樵陽。五更待漏天還早，再吃朝房厚朴湯。

其二
添丁果驗洗兒綳，預索灰釘乃不行。術者莫非司馬懿，不能料（平聲）死只料生。

其三
眊筆閻羅未及勾，遂敎天網漏吞舟。笑他袍笏風流宰，換作人閒夜不收。

其四
割肉偷桃狡獪才，九閶都怕此人來。故應天亦難安頓，纔召巫陽又赦囘。

其五
開口吳兒有是非，戴逵求死反招譏。此翁名士非高士，本不將身繫少微。

其六
年是新年人是陳，過年只算再來人。便將來世連今世，省得輪迴又換身。

其七
難星須滿一年期，未飮屠酥尚抱疑。想見呂嵓爐底伏，幾番恐殺打雷時。

其八
莫怪輕災解縛纏，前身原是點蒼仙（君自言前身點蒼山老猿）。仙人一刼能逃過，又可嬉遊五百年。

偕立菴艤舟亭看梅小飲次韻
巾屨相隨踏凍來，艤舟亭叩寺門開。出行有伴當擕杖，招飲無題借看梅。老榦過冬猶健骨，早花隔歲已懷胎。憑欄漸覺山池暖，淺綠波痕欲上苔。

壽全惕莊鹾使六十
扶桑弧矢耀朝曦，鈴閣歡聲頌介眉。共喜木公金母宴，正當浴佛飯僧時（公與夫人生辰在四月八九兩日）。玉杯香浥薔薇露，金帶圍開芍藥枝。一片廣陵歌舞地，滿城誰不視蕃禧。

其二
信有人閒富貴仙，最繁華處駐旌㫋。百年士女春遊地，千里江淮月進錢。最績早同劉晏粟，淸心仍酌隱之泉。欲知晝景舒長甚，正是恢台四月天。

題謝藴山觀察種梅圗
梅花本豔質，滿樹瓊瑤瑛。不幸遇老逋，始以寒瘦名。遣伴枯僧寂，差配幽人貞。庸知氷雪中，獨領羣芳萌。公子裼裘來，美人縞袂迎。此乃富貴氣，豈徒含孤淸。所以商位置，未可冷淡成。宮開珠蘂朗，堂敞玉照明。襯以紅羅麗，吹之瓊笛琤。粉額壽陽點，翠羽羅浮鳴。庶幾稱花格，不落竆柴荆。先生文章氣，朝日晃九英。家傍大庾嶺，官歷揚州城。與梅有夙緣，遷宦心仍縈。搆軒曰補梅（署中軒名），健步移幾程。繪圖誌韻事，課種趁曉晴。晏家一株白，閒以姑蘇頳。嫩香蓓蕾綻，淡色胭脂輕。公餘偶索笑，春風逗簾旌。況有三嬌兒，差肩花下行。崔棃飣座耀，杲蓮出水擎。共花相映發，角立刺史鐺。始知君庭階，信多玉樹榮。此段好游賞，一洗寒乞情。紙帳太薄相，竹籬嫌荒傖。前有何水部，後有宋廣平。與君迭爲三，替梅作主盟。梅亦慶得所，不專高潔聲。陋彼孤山翁，徒誇疎影横。官梅與野梅，固難一例評。披圖爲梅幸，問渠修幾生。題罷忽自笑，吾方劚黄精。

用立菴韻再寄夢樓芷堂
暮景難消磈礧粗，剰將狂語駭胥徒。漸成老物稀行輩，不薄今人尚耦俱。木落自開山面出，星繁愈顯月輪孤。道人靜洗觀空眼，多少春華遞菀枯。

其二
天寒軟脚有賓筵，都是抽帆到岸船。故里過從乘下澤，昔人哀樂感中年。一編書尚挑燈暗，兩鬢霜慚對鏡圓。布韈芒鞋竹枝杖，相期同作地行仙。

送孔雲谷宰平樂
我所思兮在桂林，喜君南去快登臨。江山奇入楊蘧筆，簿領閒消宓子琴。酒樹峝人稱壽斚，弓衣蠻女繡詩鍼。舊遊曾記多遺跡，邕管相煩一訪尋。

送查映山漕使入都
家聲內相侍丹楓（君曾祖聲山宮詹，康熙中直南書房），奉使今資轉漕功。雙纛塵淸驄馬步，千艘帆飽鯉魚風。辭金暮夜虛齋白，揮翰雲烟畫燭紅。報最殊遷有成例，佇看節鉞鎮繁雄（管松崖巡漕三年，卽洊擢漕督；今君亦廵漕兩年，最續久邀宸鑒，故云）。

浙二子歌贈張仲雅程春廬兩孝廉
搖筆爲詩便傳世，傳人將塞遍天地。何以迢迢千百年，代只數人屈指計。乃知異才不輕出，河嶽英靈有深秘。老夫生平閲人多，物色常愧一目羅。何期垂白倦延訪，眼中突見雙巍峩。張郞裾屐名卿後，閉戶披吟失昏晝。工夫手累十二棊，學殖胸包廿八宿。險語不顧鬼膽破，奇思直穿月脇透。危橦側足都盧緣，猛火焦鬚霹靂鬥。程齩金將爛似泥，來嚼鐵且爆如豆。摘驪頷珠寧待睡，探虎穴子不畏吼。一聲喝我數日聾（張君枉贈七古一章），三昧乞君半偈授。程郞才大隘九州，萬斛泉不擇地流。銛鋒莫當徹扎鏃，厚力能負藏壑舟。渥洼神馬籋雲躡，奇肱飛車馭氣遊。鯨波正澄紫碧澥，蜃市忽幻靑紅樓。哥舒只持槍半段，栗磾兼使矛兩頭。明珠走盤面面到，機絲入扣乙乙抽。顧我豈當一揖重，對君方欲五體投（程君卽繪《拜袁揖趙哭蔣圖》者）。文章有神交有道，晚年乃見此二妙。倒屣遑知論輩行，欵門幸不棄老耄。譬如衰嫗遇麗娟，又似退將逢票姚。斂睂敢復誇塗抹，曳足猶思觀鼓噪。褊衷我非不妬才，欲與一决爭行枚。却恐難堅背水陣，不如早築避風臺。乃知歐陽讓頭地，正懼相逼先相推。一言聊爲作嚆矢，天下人才浙二子。他年應並坡谷傳，此日敢將湜籍比。

鹿馥園運使挽詞
忠節傳家守祖風，經猷方仰濟時功。生從燕趙悲歌處，力瘁江淮轉運中。病久十圍腰帶減，官淸兩袖俸錢空。誰知身處脂膏地，易簀幾難僃飾終。

有以明人詩文集二百餘種來售余所知者乃不及十之二三深自愧聞見之陋而文人仰屋著書不數百年終歸湮沒古今來如此者何限旣悼昔人亦行自嘆也感成四律
擔來卷帙滿軒楹，欲與先生面百城。準擬驚人都有句，誰知點鬼也無名。詅符幾費雕鐫苦，玄草殊慚鑒賞精。後視今猶今視昔，豈勝俯仰感殘檠。

其二
姓氏爭期著述留，百年難駐況千秋。馬空冀北誰朱汗，豖到遼東盡白頭。辛苦珍裘千集腋，混茫大海一浮漚。遺編不及能言鴨，自把名呼向客舟。

其三
不知曾費幾敲推，無限精靈付刼灰。傳不傳眞皆有命，想非想豈盡無才。騙人嘔血奚囊錦，爲爾收魂醬瓿堆。始歎前賢深閱歷，只敎痛飲掌中杯。

其四
手握雞毛筆一枝，妄思不朽計原癡。閣麟已欠圖生面，霧豹何曾剰死皮。過眼春華風一陣，到頭暮色雪千絲。却慚夢醒恒沙刼，已是吟髭撚斷時。

揚州哭秋園之訃
老去朋舊稀，晨星日寥落。何當遠耗來，又惜一个弱。憶我初歸田，君已臥林壑。都講兩同年（庚午與君同考敎習，亦稱同年），握手成棣萼。遊爲同隊魚，居比連巢鵲。寓齋與君隣，近過魯邾柝。寒酸兩措大，詎有豪舉作。觴政三升沾，局戲百錢博。罵座竪髮毛，尋芳鬭腰脚。午飯市有脯，夜歸門已鑰。此樂可忘死，塵網安足縛。我尋客揚州，累君感離索。自兹不出門，伏蟄如屈蠖。我歸必相訪，漸減舊矍鑠。因君衰態增，知我暮景薄。一見一回驚，動作數日惡。豈期竟撒手，遙空馭笙鶴。憶君六十時，早自治衾槨（君六十歳卽製斂具，余嘗有詩戲之）。今又十八年，已非意所度。含飴到曾孫，鑷白供笑噱。於君復奚憾，獨我悲寂寞。紛紛交游中，履舄漫交錯。徵逐水聚萍，緩急風散蘀。誰復似此老，痛癢不隔膜。他時買舟歸，陳迹宛猶昨。風凄白雲渡，花冷紅梅閣。都成黃公罏，并負素車約。魂遊渺何處，蒼茫望遼廓。

春農寓張氏樗園芍藥甚開招同未堂西壧松坪旣堂澂埜諸同人讌集
婪尾花開地百弓，白頭人擁艷粧紅。赴招諧謔無生客，借境繁華屬寓公。投轄不辭深夜月，翻階重憶舊春風（君昔官中書）。只憐勝景誰爲主，却累貧交治具工。

壽松坪前輩七十
館閣淸班廿載深，恬懷中歳早抽簮。二分月下淸游地，十七科前老翰林。持節才曾收鐵網，稱詩人共奉金針。耆英自有長年相，壽骨崢嶸貫頂心。

其二
笠屐圖中另一班，茶烟禪榻愛蕭閒。官餘藜火歸猶讀，妻有梅花老不鰥。小部笙歌紅豆曲，名園亭館綠楊灣。關西人占江南樂，千載風流繼對山。

連日翻閲前人詩戲作效子才體
古來好詩本有數，可柰前人都佔去。想他怕我生同時，先出世來搶佳句。並驅已落第二層，突過難尋更高處。恨不刼灰悉燒却，讓我獨以一家著。有人掩口笑我旁，世閒美好無盡藏。古人寧遂無餘地，代有作者任取將。浣紗女亾出環燕，拔山人去生關張。眞仙不藉舊丹火，神醫自有新藥方。能勝大敵始稱勇，豈就矮人乃見長。君自不登樓百尺，空妬他人在上牀。

未堂司㓂招同陳繩武郡丞醼集二八女郞淸歌侑酒因憶前歲亦與繩武就司㓂花酒之飲今侍客者非復舊人問知或嫁或死矣卽席感賦
又向東山聽艷歌，司觥錄事有脩蛾。奔輪歲月陶絲竹，嚼蠟心情狎綺羅。綠髩斜欹花影亂，朱顔暈入酒痕酡。書生不慣銷魂地，只解樽前喚柰何。

其二
一様明燈照綺筵，不堪重問舊嬋娟。月明環珮歸何處，江冷琵琶過别船。翠羽聲啾眞一夢，龍華會散未多年。白頭三老欣無恙，風景那禁裂老顛。

松坪疉樗園韻見貽仍次奉荅
老去英雄不臂弓，愛吟佳句剔燈紅。靑餘我眼心相賞，白到君頭髮亦公。童律淸音歌板月（君新有小部笙歌之宴，竟未見招），妓堂香澤綺羅風（君嘲余在未堂處花酒之飲）。衰年各有尋歡處，異曲何妨一様工。

其二
春波射鴨竹枝弓，久罷朝叅踏軟紅。恰好往來成二老，直將閒適傲三公。詩篇漫興無唐韻，樽酒淸談有晉風。回首宦遊餘一笑，古粧已謝入時工。

春農寓齋窻外忽生新竹一枝賦詩自誇戲贈
與可千尋已覺長，笑君譽竹更無雙。揚州寓舍新篁茁，道自家園透過江（君詩：「疑是故園亭子外，一枝冒雨渡春江。」）。

其二
月明鸞尾影娑娑，掩映文窻隔皂羅。莫是惠州都監女，夜寒偷看老東坡。

其三
孤竹君曾傳二子，勸君添个鳳池毛。白頭笑倚欄杆說，階下龍孫爾許高（君孫已選拔明經）。

其四
幽棲借得好林巒，天與蒼筠伴歲寒。便抵掛單童子寺，一枝日日報平安。

輓唐再可
自我來揚州，徵逐半舊雨。能詩唐子西，相識自軍府（余從軍滇南，君方官騰越州，卽相識）。天南一以別，重逢快傾吐。回首古戰場，笑脫兵塵苦。江城多素心，晨夕共樂數。雞豚聯近局，折簡迭爲主。花箋險韻鏖，葉格意錢賭。談深燭屢跋，飲醉蔗或舞。荏苒七八年，風流映江滸。就中君最徤，逐隊勇獨賈。蕭閒七十翁，髮不白一縷。非染陸展藥，詎飲張蒼乳。熊經而鳥伸，祕術擅禽五。丹元養鉛汞，胎息調龍虎。是以老不衰，徒步鐵脚股。方當享大耋，光景日正午。何期遽飾巾，霞飛倐化羽。風輪一霎吹，殿塌靈光魯。衰年戀朋舊，豈必交肺腑。老輩漸無多，缺一難再補。去歳悲吳剛，已赴脩月斧（滿齋去歳殁）。今又弱一个，益傷少儔伍。流光下坂丸，暮景穿縞弩。生死臂屈伸，今昔首仰俯。哭君行自傷，等是殘更鼓。

秋帆制府遠寄文幣珍裘詩以誌謝
故人高誼足千秋，雙鯉書來道阻修。裋褐久安驚繡段，綈袍已感況珍裘。杜陵漫想千閒厦，温嶠原居第一流。愧我空傳倚樓號，不來黃鶴一登樓。

其二
一自春明散履綦，雲泥從此跡差池。丹黄自勘焚餘草，黑白閒看局外棋。官罷逢人多醉尉，老狂乞食到歌姬。如何寂寞滄江上，尚有郇箋念故知。

程霖岩湯蓉溪楊靜叔汪屏周四人皆甲午生舉同甲會繪圖紀盛次韻奉題
耆英高會列長筵，難得生辰共一年。健比杜陵藍水宴，數符商嶺紫芝仙。官雖大小皆華髮，齒不參差恰並肩。漫向香山圖九老，四人同甲倍堪傳。

其二
當時羊酒賀弧懸，今日俱看享大年。豈判虞庠郷國老，恰如句曲弟兄仙。山中宏景將方眼，海上洪崖許拍肩。題筆幾忘生也晩，欲添五老作圖傳。

孫介眉太守招同霖岩丈曁立菴樸齋食鰱魚頭羮戲爲作歌
孫公治具擅精巧，就中鰱魚羮更好。習家故有百畝池（魚出君家鸛蕩），網得修䚬侑淸醥。從來一物有一味，一味中又各分地。猩以脣見珍，熊因掌斯嗜。豪誇紫駝峯，官賞爛羊胃。雞蹠矜厨娘，牛心啖名士。卽以水族論，腴鬐應候異。蚌推瑤柱鮮，鼈取甲裳膩。是知一物身，肉又别粗細。鰱魚之美乃在頭，頭大於身如兠鍪。雖不能戴蓬山觸不周，却有雋味凝入活髑髏。本非冬烘狀，詎有風眩愁。負此殊尢秘，不得張腮鼓頰突兩眸。似欲出頭地，策勳岸頭矦。肯作玄談居士縮頸項，并非白簡參政鯁咽喉。先生顧而笑，其中有奥妙。爾旣奮頭願作高敖曹，何妨成爾斷頭將軍號。於焉奏車斤、藉席藁，調以滑甘滫瀡融，芼以辛辣桂薑擣。火攻炭選鵓鴿靑，武煅文煎百沸到湯老。客來薄暮始設食，割烹乃自天未曉。一盌如缸擎出堂，果然香味先向鼻觀繞。豈無水陸諸珍並羅列，都作元白被壓倒。老夫不覺攘臂舉饞扠，太岳今朝纔一飽。朶頤且快我㕮咀，碎首那顧他苦惱。此魚昨夜遊濠梁，定已夢人伏而盬其腦。

題長椿寺九蓮菩薩畫像（改舊作）
城西南寺名長椿，中有寶繪姿天人。貴極重闈褘翟賤，誠皈佛乘戒衣尊。當日隆稱觀自在，至今遺像儼生存。從來母后當冲帝，每利藐孤擅神器。女中堯舜有幾人，朝端平勃愁無計。賤婢驕稱中大人，權閹寖侈十常侍。太廟祠披衮服臨，外家臘改黑貂祭。鶴將木刻寵新歡，彘以人爲讐舊嬖。飄絮猶歌楊白花，摘瓜幾盡黃臺蒂。獨有前朝家法嚴，尢推孝定性和恬。恐辜末命黃𧟌托，不慕朝儀紫袖瞻。政委相公批勅尾，課勤幼主讀書簽。經筵進講親催盥，曲部聽歌痛示砭。期屆大婚移殿早，禮尊正嫡過宮謙。和熹應愧常稱制，光獻猶多一撤簾。國儲未定妖書起，官家汝亦都人子。從此靑宮有所歸，一語勝他千御史。璇室褆躬四十春，九蓮菩薩本前身。漢家賢母師黃老，今奉如來亦淨因。湧現化城輝紺碧，莊嚴香界布金銀。要令人識淸修業，特賜禪林法相眞。着色生綃閻立本，白描神筆李公麟。想當玉軸頒來日，繡繖珠旛溢九闉。諸佛也應投地拜，榮光萬丈耀金輪。轉眼孫曾遭百六，丹青也入滄桑錄。蓮花世界滿刀兵，貝葉經堂横血肉。可憐萬里好山河，無地可懸圖一幅。社飯誰還念老身，僧寮聊復存遺躅。深谷高陵何代無，徽聲終自冠椒塗。道淸死免僉名辱，鈎弋生偏享福殊。來自西天乘鳳羽（是時禁中建九蓮閣，塑菩薩像，跨一鳳而九首，見楊鳬岫《玉堂薈說》），去歸南海比龍胡。慈容滿月零縑在，羞殺臨朝武后圖。

岳祠銅爵
桐鄕金德輿得一銅爵，口內鐫「精忠報國」字，旁鐫「岳珂建造」，葢宋阜陵賜䘏岳忠武後，珂所製祠中祭器也。咏者甚多，爲賦四律。
鄂國祠堂禮器存，土花碧不蝕精魂。壯懷未飲黃龍酒，故物如傳白獸尊。金已鑄身當日痛（岳元聲《精忠類編》：「宋孝宗藩邸時知公寃，以金鑄其像。」），字仍湼背舊時痕。金陀坊裏文孫製，始信忠勳有後昆。

其二
欵識摩挲重感傷，英雄豈愛一杯漿。豐功不畫凌烟閣，奇禍翻遭偃月堂。把此定應浮大白，至今空與注流黃。稍欣一樣爐䍋力，鐵像摹成跪墓旁。

其三
賜䘏曾盛湛露波，知公遺恨尙難磨。獄冤雖已昭三字，家祭終非告兩河。聊抵鼎銘傳世古，何須圭瓚報功多。滄桑刼後金甌碎，剰此殘樽作象犠。

其四
量容不及二升觚，偏有興亾繫故都。服匿兩宮終飲酪，背嵬千騎忍提壺（背嵬本隨身酒器，公以名其親軍）。珍逾武肅傳家券，氣壓宣和博古圖。完璧倘歸祠廟祭，椒馨應更滿西湖。

盧抱經學士以雍正壬子補弟子員今歲壬子又見諸生遊庠作重逢入泮詩紀事敬賀四律
六十年前泮水塘，又逢擢秀蔚成行。佛家最重初禪地，老將重經舊戰場。好繼弇山編盛事（王弇洲有《皇明盛事錄》），已同魯殿巋靈光。阿婆歲晩看新嫁，未免風情憶靚粧。

其二
宮墻重到髩毛斑，又見新郞出綴班。尚有昔年題字柱，便當古蹟棄繻關。遙知見獵心還壯，可有追風足許攀。恰似六壬前定數，周天花甲已循環。

其三
局外人看局內棋，頭巾久作弁髦遺。誰知白首窮經日，還似靑衿肄雅時。校字有訛階掃葉，借書無券酒盈瓻。諸生莫漫扳同歳，一一風規是汝師。

其四
見恆河性故依然，廻憶初程發軔年。汲古遂探羣玉府，步虛直到大羅天。榮持簜節爲星使，老曳笻枝作地仙。定滿荀卿三祭酒，看公會到曲江筵。

松坪七旬稱慶余已有詩奉賀嗣君次生又索屏風詞爰補前詩所未及
已抒長句侑瓊巵，又索屏風介壽詞。恰似海籌多益善，祝公添歲我添詩。

其二
早登仕籍早歸田，不用持籌但使錢。詩酒笙歌娛到老，始知世有地行仙。

其三
烟花夢久斷塵根，禪榻旁無翠黛痕。早喜析薪能負荷，不須多子但多孫。

其四
館閣常踈步屧塵，轉於林下得相親。十年邗水過從久，我亦隨公作老人。

題岫雲女史雙淸閣詩本（沈旣堂先生女）
詞垣宿素沈東陽，家學流芬奕葉長。不獨敬倫能似父，掃眉嬌女亦文章。

其二
隔紗未試解圍兵，展卷偏敎見性情。絕似李謩墻外聽，一枝玉笛最分明。

其三
憶婿思親㸃筆遲，蘭荃香入墨痕滋。始知閨閣眞風雅，不在香奩艷體詩。

其四
略識之無便目存，生平未上學堂門。由來慧業關天授，待有人敎已鈍根。

其五
繡閣才名錢孟鈿（吾鄉錢文敏公女孟鈿，最工詩），何當旗鼓對鳴甄。玉臺他日編新咏，江北江南兩女仙。

送億孫入都補中書
是我歸田歲，看君出仕纔。釣遊雖雅尚，館閣正需才。著述成家久，江山攬轡來。秋風方颯爽，十幅布帆開。

其二
舊德尚書重，華資學士淸。龍頭家故物，鳳沼宦初程。暫草綸扉制，行題杏苑名。烏衣門第在，待爾振英聲。

其三
薇省吾曾直，歸耕跡久違。紗誰籠壁字，笥已叠朝衣。去國桃千樹，流年柳十圍。巢痕想如舊，回首五雲飛。

其四
郷國稀同調，惟君結契深。文章千古事，甘苦兩人心。此去關河阻，吾衰歲月駸。尚能重見否，不覺涕沾襟。

京口訪夢樓聽其雛姬度曲
廿載淸齋禮佛香，翻將禪悅寄紅粧。花鬘十六天魔舞，另是僧家一道場。

其二
手剔銀釭畫燭明，愛留客坐聽新聲。人間何限霓裳曲，出自家姬覺有情。

其三
燄段新翻指點勞，要令姿致極妖嬈。自家忘却便便腹，只管敎他學柳腰。

其四
恐將寒儉惹人嫌，特與新裁綺縠纎。蓮步出堂嬌顧影，傲他窣地夏侯簾。

其五
笑我家貧赤脚多，空思百琲買媌娥。鄭康成婢香山嫗，只解吟詩不解歌。

其六
城鑰催人曲未終，令嚴帥府鼓鼕鼕。出城笑這將軍俗，不及羊羔老党公（城鑰係滿帥所掌，定更後卽難出城）。

遊棲霞
生平慕栖霞，登覽苦不早。諸兒赴鄕闈，水行乃便道。我出遂有名，借題曰送考。路循新開河，扁舟一帆嫋。時方近場屋，文貴揣摩巧。一路好景光，戒勿心目擾。兒軰竊有言，訓詞非不好。夫子敎我正，乃自愛游眺。

其二
秋賦集多士，千艘泊江隈。守風各無聊，齊叩山門開。我行雜其中，躡險凌崔嵬。山僧了不識，疑亦赴舉來。憫其髩似雪，勉以心勿灰。庸知早通籍，廿年掛冠囘。入羣鳥不亂，忘機鷗無猜。乃知我顔狀，未改老秀才。

其三
兹山亦何奇，樹多徑又曲。松杉萬株森，磴道百盤複。濃翠襲人衣，紆途炫人目。遂覺數里間，盡日探不足。惜哉少山泉，一池僅盈掬。安得瀑布飛，澗流亦不續。譬如好顔面，只欠秋波淥。天地無全功，可以悟盈縮。

其四
昔賢捨宅處，遺跡蕪已久。近時尹相公，實始剔巖藪。爲邀翠華臨，意匠運不苟。剗土出石壁，削坡竪棋枓。頓使靈境開，快得未曾有。公也遺愛多，惠政十八九。至今三十年，漸不掛人口。惟數兹山緣，猶知出公手。由來身後名，有托斯不朽。所以羊叔子，往往醉峴首。

金陵過前明故宮城
廣衢九軌接城闉，勝國遺規半未湮。流水不湔金粉氣，故宮已見採樵人。百年史冊殘棋譜，一片江山浩刼塵。老去只貪娛景物，漸無閒淚爲沾巾。

留别子才
淸游訪遍六朝基，又向隨園接履綦。卿亦流連中一物，我無文字外相知。延年早入長生籍（謂告存詩），著錄新添本事詩（君方續編詩話）。莫怪浮屠不三宿，已勝返棹剡溪時。

泊燕子磯遊永濟寺
名藍風景故依然，屋宇無多得勢偏。壁立山疑神斧削，岩栖僧作鳥窠禪。記遊無復前題字，攬勝欣留再到緣。一樹桫欏舊相識，曾經見我黒頭年。

遊金陵雜詩
十幅蒲帆兩草鞋，借名送考到秦淮。老夫别有西來意，半爲栖霞半簡齋。

其二
蹇衞牽來狗不如，跨鞍難穩且呼車。生平跋馬千山遍，老去翻愁一秃驢（欲騎驢遊栖霞，老不能跨鞍，仍呼筍輿）。

其三
人筆雙高不可攀，雲烟供養掩禪關。京華四十年前友，頭白相逢在攝山（老友張玉川精繪事，久寓栖霞，是日同遊）。

其四
逆風船似挽强弓，篙纜爭途夾港中。忽漫開帆天解鬬，此船不占彼船風（遊栖霞之次日順風出江）。

其五
興亡局似去來潮，南部烟花尙未消。丁字簾前一條水，河房燈火見前朝。

其六
名紙塡門奉坫壇，隨園豪舉欲留餐。靈山五百阿羅漢，一个觀音請客難（子才招飲，余以其客多，故不赴）。

其七
燕子磯頭落日懸，支笻重到廿餘年。阻風中酒曾遊地，垂老經過倍惘然（余昔自黔歸，守風燕子磯凡九日）

其八
揚帆百里不多時，諺語江湖可入詩。只有快船無快馬（舟人語），詩家無此句新奇。

雞鳴山蔣侯廟後殿塑仙姝葢卽其眷屬也不知何年訛爲織女遂有織造使者葺而新之并蔣侯像亦加飾焉天神人鬼混爲一家可發一笑戲爲詩正之
一尉逐賊死，現神自孫吳。至今雞鳴山，遺廟尙一區。冕旒坐正殿，後宮列羣姝。想卽其眷屬，祔祠聯禕䄖。何年訛織女，錦機繅絲絇。匏瓜久獨處，善保千金軀。何至寄人廡，弗隔一戸樞。仙靈已無邪，想不妨耦倶。不然瓜李嫌，竟滅禮法拘。已貪宅分郈，便可雲行巫。渡不藉橋鵲，飛寧煩舄鳬。翻笑七夕期，歲只一歡娛。由來愚俗謬，神鬼亦被誣。在昔梁山神，配以汾陰姑。亦有杜十姨，遣嫁伍髭䰅。甚至帝舜廟，武后竝結趺。攘取娥英位，獨占有鰥虞。幻凟太不經，同此堪胡盧。獨恠蔣子文，身後遇何殊。紫髯已肇祀，侯封號中都。六朝加帝稱，肸饗羣奔趨。拔白晝出盪，刀槊耀市衢。後雖氣燄衰，僅祭兹山隅。乃又屈天孫，來伴絳羅㡡。生以忠殞命，死有色報劬。奇緣出非望，眞乃樂不圖。只愁上界聞，按律問攘羭。齊姜本非偶，羅敷自有夫。亟防牽牛郞，來援河鼓枹。

金川門
大本堂摧懿文死，應立燕王爲太子。以長以賢事皆順，孱孫亦得免刀几。乃留弱幹制强枝，召亂本由洪武起。臨濠奮跡開草昧，豪傑才兼聖賢理。目不知書性有書，毎就儒生講經旨。檀弓開卷重立孫，春秋特筆譏逆祀。千年成説牢不破，此語燕閒久入耳。遂將神器付太孫，分國諸王禀同軌。豈知釁卽起蕭牆，臂小何能使巨指。削籓方工鼂錯策，搆兵遂蹈張方壘。王師轉戰力不支，夜半翻城九江李。衮冕熸灰火滿天，搢紳赤族血流水。可憐十丈金川門，慘過晉家蕩陰里。向使當初改建儲，叔正靑宮姪朱邸。臨淄自能厚本支，臨賀豈遂干倫紀。何至一家骨肉殘，冢嗣翻成若敖鬼。我來經過吊陳跡，終覺高皇計失此。處常無事貴守經，銷患未形難據禮。徒將誤國咎方黄，猶未窮源推禍始。

靈谷寺
朝陽門外訪名藍，一徑雲深萬綠參。眞主生前求葬地，神僧死後徙禪龕。無梁殿築花甎厚（寺中無梁殿最雄敞），過顙泉流竹筧甘（立竿於泉脉處，泉從竿中逆上流入僧㕑）。回首孝陵惟墓戸，鐘魚翻遜一瞿曇。

水晶屏
孝陵衛觀音寺座後屏乃一石渾成，高廣各二丈，厚三尺有奇。質細膩如玉，色微紅。石之大且美，人間殆無兩也。背後鐫「水晶屏」三字。
此石應無兩，規方二丈贏。豈從靈鷲斵，除是巨鼇擎。端正堪丹扆，光融似水晶。倘非神運到，壓殺萬牛耕。

報恩寺塔二十四韻
傑搆崇千尺，前朝一刹竿。事因慚德起，財以報恩殫。欲借莪蒿感，聊𤏄骨肉殘。天開新窣堵，地鎭古長干。戰伐矜餘力，莊嚴出大觀。輪蹄精衛運，埏埴女媧摶。遂矗浮圖峻，平臨象緯寒。九層危折屐，萬堞俯憑欄。杗棟霞連紫，琉璃日耀丹。江山窮遠目，金碧駭飛翰。勢極凌虛迥，工尢入細難。瓦紋浮翡翠，石質琢琅玕。梯級千桄轉，龕燈百盞攢。綺疏雲錦繡，畫壁海波瀾。累甓衣無縫，圬墻額豈瘢。是誰都料匠，幾費管勾官。想見尖初令，爭諛績不刊。幽㝠資薦福，靈爽慰貽安。不有捫心愧，焉成仰面看。直思欺佛慧，豈果得親歡。世已更碁刼，基猶鞏石磐。天樞唐折柱，露掌漢傾盤。獨此雄都會，當敎聳戒壇。惟應歸佛力，恩怨總無端。

可型內弟自甌寜罷官歸慰贈
出宰纔三載，匆匆似掛單。腐儒爲吏拙，貧宦事人難。贏得顛毛白，聊嘗荔子丹。多君瀟洒意，甑破不回看。

其二
只道琴堂好，全家可食租。翻無臺避債，幾置獄追逋。劉寵錢能幾，平原米孰輸。妻孥滯甌越，典賣到天吳。

其三
憶曾官沛上，頗耐廣文貧。臺有歌風蹟，門多立雪人。至今思牧蓿，轉覺勝勞薪。諫果多回味，知君念昔因。

其四
賴有西江潤，能嘘涸轍枯（令姪合州牧印全代償數千金始得歸）。始知家孝友，堪共命艱虞。祖父遺風厚，詩書食報劬。得歸聊慰意，先業本寒儒。

郡城菊事甚盛與立菴雲驤曉東子蕃緘齋更番治具爲看花之會流連匝月不可無詩
人生何者是眞福，飮酒看花一生足。只愁此願徒虛語，讓他樂死羲之獨。今年秋稔人豪華，家家買菊堆成霞。老夫聞之興勃發，招邀同志爲窮奢。看花先不可無酒，治具更番賭適口。官場珍錯盡不用，惟取活殺飛潛走。黃雀綿厚耐㕮咀，紫蠏甲堅費剔剖。就中尢數高家肴，綠頭雄鴨九斤九。累人啖到腹彭亨，翻惱厨娘太好手。有時酒後出看花，相擕闖遍東西家。到門不復煩典謁，直入嚇煞雙鬟鴉。亦有自排花當（去聲）整，徹夜張燈對花飲。紅燭高燒照靚粧，坐到四更風露冷。間日必一集，一集必竟日。那顧酒債增，但恐花事畢。嗚呼此樂不易得，偶然遇之莫輕擲。百年能有幾閒時，一鄕能有幾閒客。不見袍鞾踏鼓人，陶家籬畔無游跡。

至揚州約同人作靑魚會會將遍適子才至又更互設饌迭相招陪今年口福殊勝也戲呈子才及諸同人
先生今年口福高，在家一月飫老饕。揚州又作靑魚會，招邀素心凡幾軰。此魚宜冬不宜夏，及冬不食復何待。揚人不識魚味殊，饞扠只解尋腹腴。怪我專以骨敬客，留肉自享主誼無。久之始悟美在此，近骨者佳頭與尾。遂令此魚價頓昻，哄得滿城動食指。同儕排日迭傳杯，忙殺籃輿往復回。吃到輪番剛欲遍，隔江又報故人來。故人來復遞相欵，雅集重開續宴衎。連朝傳食東西家，自家翻覺㕑烟斷。噫嘻乎！人生眞樂惟食色，少年已過不必說。久將嚼蠟看横陳，只要殘牙快餔啜。如此歡場動浹旬，庶幾不負暮年身。斷虀咬菜成何事，老去甘爲飮食人。

題錢曙川竹初庵圖
圖名竹初庵，宜寫篔簹谷。竹萌桃正華，乃以桃伴竹。寫出十株百株紅，映入三竿兩竿綠。作圖時正擁印牀，敢期結願後必償。圖成七年竟踐諾，歸購嫏嬛手荒度。靑蚨落到雅人手，幻出荆關得意作。雖無萬竹千桃花，小山有谼池有彴。輞川長卷縮本摹，半畝中廻幾林薄。君才況擅畫詩書，興到解衣一磅礡。幼輿遂置邱壑裏，身兼富貴神仙樂。看君出仕看君歸，我亦當年早息機。只爲買山錢太少，至今未就釣魚磯。羨君園成頭尚黑，不改圖中好顔色。趂取腰强脚健年，儘消臨水登山力。其高或可攀，其年不可及。

題徐荆山憲副水石淸娛遺照
中丞遺像藹淸芬，水竹翛然寄所欣。生有封章釐祀典（公曾請正北岳之祀，議行），死曾名筆作碑文（公墓誌爲朱竹垞所作）。百年人已歸靑史，一畝宮猶傍白雲（公家在白雲灣）。前軰風期宛堪挹，披圖敢惜瓣香熏。

竒中丞麗川由江南藩伯擢撫本省子才爲作江左歡聲圖索題卽次子才韻
詔恩榮拜八掆馳，父老紛迎樂可知。惠澤久看千里潤，人情已覺十年遲。從知位重才逾展，最喜官遷地不移。畫手巧傳驂篠景，絕勝頌魯有奚斯。

其二
襟期朗徹玉壺冰，保障東南力獨勝。大庇正恢寒士厦，先容豈有導師燈。名叨說項才眞忝，身得瞻韓價自增（公在江南，翼從未投謁，不知賤名何以得達于左右，見屬吏輙誦鄙詩，並寄聲垂問。今秋始謁公于舟次）。從此便應來負弩，吳閶一水接毘陵。

眞州蕭娘製糕餅最有名人呼爲蕭美人㸃心子才覓以餽中丞中丞寵之以詩一時傳爲佳話余亦作六絶句
帶得脂香價便高，一奩粉餌入風騷。美人手段才人筆，補出劉郞九日糕。

其二
纎纎素手擅拈針，改製餦餭味自深。這箇麻姑好指爪，不搔人背點人心。

其三
已是徐娘半老時（年已五十餘），芳名猶重美人貽。不知年少當爐日，幾許游人妬餅師。

其四
一技成家動貴游，遂憑食譜姓名留。蘇東坡肉眉公餅，此女公然另出頭。

其五
饋節聊同獻曝情，竟邀椽筆賜褒榮。始知大雅羅材廣，錄到人間畫餅名。

其六
麯車涎早溢殘牙，曲盝何當送我家。爲語故人應捧腹，老饕饞口嚼梅花。

遊高旻寺贈淸凉上人
來往頻年數，禪關總未登。誰知三寳地，獨有一詩僧。定力降魔杵，圓光禮佛燈。從今巳公屋，每過好支藤。

其二
瓶拂安心處，烟凝篤耨香。稱詩才子氣，持戒少年場。芥孔須彌座，鈴言替戾岡。神通羅什大，開口喫針鋩。

其三
最是禪堂寂，團蕉證凈因。結趺成土偶，緘口豈金人。柳或將生肘，花應不染身。出家殊太苦，吾不羨修眞（是夕觀僧坐禪）。

其四
船馬交馳處，中藏地百弓。始知虛室白，能隔軟塵紅。身已安單穩，才仍出世雄。緇流三百軰，齊守本師風。

白頭
白頭何復傍人門，口舌徒爭覆水盆。豈忍伯仁由我死，可憐禹錫有親存。緣橦身本危竿試，救刼棋難敗局翻。只有掩關澄水觀，任他塵事日囂喧。

卷三十六　癸丑
癸丑元日樹齋大司馬奉使過常余偕達夫敬輿可型迎謁舟次皆少時與公同筆硯友也别後卻寄
新歲纔開一葉蓂，喜逢畫簜過郵亭。故人天上班卿月，野老田間候使星。馳傳旌麾催治獄，對牀風雨憶横經。感公不隔雲泥迹，頭白相看眼倍靑。

蓉溪八十壽詩
錦堂瑞色麗朝暾，八秩筵開北斗樽。官喜鯉庭開府貴，人欽鶴髮杖朝尊。寶珈同拜三霄誥，繡褓行看五代孫。共識韶華春正永，早梅花放恰初暄。

其二
家門鼎盛甲當時，厚德偏隆養福基。囷粟萬鍾分歲歉，突烟幾處待晨炊。閒尋山水呼雙槳，偶遇笙歌醉一巵。黃色上眉丹渥面，會看老健到期頤。

陳渡橋唐荆川讀書處
前賢遺墅綠楊灣，水木淸華遠市闤。並世文章無北地，當年聲望此東山。盛名難免求全毀，晚節終看歴試艱。剰有門前一泓水，曾經照見髩毛斑。

其二
高名海內共知聞，却向林間臥白雲。七子敢聯吟社侶，八編直接選樓文。談兵雄劍鳴鞘內，講易靈貍叩夜分。古語騙人三不朽，累公精力一生勤。

其三
出郊便覺少塵緇，深柳書堂六枳籬。磐石想經垂釣處，清泉仍似在山時。人從黃葉村尋路，壁有紅丸墨寫碑（壁嵌「荆川讀書處」石刻，係孫文介所書。文介乃爭紅丸案者）。今日林臯雖易主，輞川名究屬王維。

壽程霖巖丈八十（文恭公弟）
八秩開嘉慶，三朝閱太平。家聲賢宰相，耆德老書生。暫擁臯比講（曾官宣城訓導），仍歸馬牧耕。行藏兩無忝，江左一儒英。

其二
師資曾撰杖，後學仰傳弓。名避三徵外，文髙四皓中（里中湯蓉溪、汪屏周、楊静叔與公年皆八十，故以四皓稱之）。門原多立雪，帳已敵扶風。老斵輪無恙，猶能指點工。

其三
猶子仍親子，文星兼壽星。邱明盲作傳，伏勝老傳經。花萼編遺集（曾刻文恭公集），山雲憶敬亭。祝公開眼笑，頻看稻孫靑（公兩目俱盲，故祝之）。

去冬已辭安定講席今麗川中丞又欲挽留詩以誌意
平山堂下幾沿洄，一覺揚州夢已回。豈可待人麾使去，且休勸我食嗟來。驪駒駕或催王式，駿骨求空寵郭隗。小别竹西歌吹路，好風吹處片帆開。

白桃花和旣堂
一種穠華玉作根，曼殊獨壓衆芳繁。武溪水映春無色，露井風開月有痕。莫是縞衣還入夢，直敎紅粉不銷魂。夕陽倩影欣相對，翻愧酡顔醉酒尊。

其二
錯認梨花帶雨嬌，一枝素艷倍夭夭。映來人面無紅暈，寫出春魂有白描。絕色東隣顔太潔，淡粧西子粉都消。崔娘枉自誇能靧，不用兼將雪水調。

其三
仙源花正絳天明，紅雨香中獨潔淸。縱使近朱寧變赤，自甘守素不更名。渡江船看人如玉，種樹庭應觀號瓊。何物吳娃能白戰，胭脂陣總䜿降旌。

其四
曲譜休歌點絳脣，笑他俗艷惹遊塵。月明台洞無尋處，春過羅浮有替身。虢國蛾眉晨淡掃，小憐玉體夜横陳。劉郞今亦頭如雪，别與流連結淨因。

奴子陸喜善蒸鴨子才食而甘之命其庖人用門生帖拜喜爲師遂授法而去戲調子才
宋嫂誇魚羹，薛庖精羊胛。食單雖鄙事，亦貴專門業。吾家有僕喜，燒鴨妙烹割。香味蜜釀花，火功矢徹扎。熬之汁漬融，和以滫瀡滑。濃可使脣膠，爛不煩齒齾。何來一老饕，飽啖到釜戞。頓起乞隣貪，潛用媚竈黠。傳薪冀密授，瓣香乃䖍謁。厨夫稱門生，奇聞競喧聒。古來擅絶技，專席恐人奪。鴛針繡不度，羿弓引不發。王戎賣佳李，去核斷萌枿。衞公敎用兵，十僅示七八。喜也倘自秘，應守六二括。乃被一刺投，欣然詡先達。淺夫好爲師，竟爾付衣鉢。發硎矜刄恢，出囊快頴脫。遂使郇公厨，有人敢相軋。若彷石崇例，此奴便應殺。一笑且置之，姑勿雞豚察。但問何以報，手訣謝披豁。飮水當思源，上樓勿梯拔。亟買綠頭雄，烹餁製如法。挈榼獻師門，以代脩脯納。助我蒸瓠餐，一快雙箸夾。

編詩
舊稿叢殘手自編，千金敝帚䕶持堅。可憐賣到街頭去，盡日無人出一錢。

松坪招飮樗園適有歌伶欲來奏技遂張燈演劇夜分乃罷
樂事眞成辦咄嗟，賓筵忽漫集筝琶。張燈直壓團圓月，徵曲如移頃刻花。人柳長條春旖旎，官梅疏影夜横斜。乞漿得酒眞非望，今歲歡場第一家。

看花
暖風不用故裘披，爭約看花醉酒巵。桃李何知偏凑巧，開來正可典衣時。

偕同人出城看花
東風吹出江南春，點染桃柳色色新。好花滿路待人看，我不一顧花應嗔。爰偕素心曉出郭，芒鞋踏草柔如茵。必具行厨始游賞，此富者事非吾倫。酒旗招飮隨處有，百錢可醉三兩人。下箸何妨鮭菜薄，勸觴豈必蛾眉顰。談仙說鬼驚四座，見者或疑呂洞賓。遂令歡場擅措大，長魚大肉何足云。坡公嶺南食蠔美，此味勿使朝官聞。

苦雨
竟月淋浪雨脚斜，麥苗萎盡泣農家。可憐兒女多情甚，一様傷心爲惜花。

同年張慕靑侍讀來主安定講席喜贈
曲江宴罷久離羣，邗水相逢話舊殷。乍到君如新令尹，重來我已故將軍。乘軺楚甸吞雲夢，槖筆遼陽校典墳（君曾視學湖北，近赴盛京校《四庫書》歸）。今日揚州同作客，一尊好共細論文。

樗園牡丹盛開春農招集卽事
簪盍依然舊雨來，牡丹艷正發重臺。林亭久作荆州借，冠葢都從蔣徑開。名輩淸談霏屑玉，書生豪舉賞花杯。劇憐人事更新故，酒罷蒼茫首重囘。

所見
白玉盤中發寶光，洞天淸供好排當。珍珠妝出緗梅瓣，無價奇花惜不香。

述菴司㓂新刻大集見貽展誦之餘爲題長句兼懷亾友璞函
塞翁失馬何足惜，先生奇遭在削籍。紫薇郞剰白衣身，萬里從戎歴重譯。當日都門送臨賀，分岐誰不悲遷斥。豈知官秩從此高，詩亦從此窮風騷。滇南三載蜀五載，踏徧徼外地不毛。路爭鳥道入穹漢，渡尋象迹翻崩濤。炎鄕三冬輥雷吼，陰嶺六月陣雪饕。洪荒以來人不到，奇景留待公鑱雕。吟毫旣得江山助，况値羽書正馳騖。弓刀隊裏一毛錐，百萬貔貅聽指顧。矛頭米淅咽風餐，盾鼻墨磨揮露布。一礟人頭落滿空，千燈鬼火攔前路。裏屍之革浴血刀，逼出才人𢶳命句。遂令椽筆鑄偉詞，上掩白狼下朱鷺。卽今奏凱十五年，卿月崇班已屢遷。煌煌大集亦鏤版，光照四裔聲摩天。就中突過黃初處，終屬淋漓橫槊篇。倘非參軍入蠻府，平步公卿享華膴。雄畧雖餘捫蝨談，壯心誰激聞雞舞。南山詩不如北征，只爲未經戎馬苦。乃知絶域烽烟中，正是玉成大名古。獨憶當年老趙岐，與公同出不同歸。挑燈别閲娵隅集，痛絕空山暴骨時（璞函從軍滇、蜀，有《娵隅集》十卷，近亦刻成）。

與邵松阿别（耐亭改字）幾三十年中間雖邂逅杭州交語未及寸燭也今夏始至虞山奉謁承招同蘇園公吳竹橋鮑景畧諸名流讌集撫今追昔卽席奉呈
車笠論交誼最親，别來常恐見無因。紫薇共直如前日，白首同年尙幾人。隙影難追駒過迹，巢痕空記燕棲塵。相逢未暇離懷訴，先把形容認个真。

其二
七十耆年已舉觥（君今歲七十），胸中五嶽尚崢嶸。未甘身享容容福，或避名呼觸觸生（君名齊熊，故以熊安生事爲戯）。風敎每持前輩論，文章喜爲後生評。魯靈光殿孤撑在，也算人間一老成。

其三
朋簪招集德星堂，都爲留髠遞勸觴。自是客因卭令重，非闗人看子瞻忙。廿年别緒聯牀雨，四海虛名滿鬢霜。畧似京華文酒讌，觚稜回首路茫茫。

松阿孫匏風攜其六歲兒出見余於邵氏已閱四世矣口占贈之
游射眞成大父行，桐孫今又擢枝芳。年時曾見而翁拜，與汝嬌兒一様長。

匏風夫人鮑尊古有題拙集長句松阿出以相示欣荷之餘走筆爲謝
敢憑下里索鍾期，意外知音有翠眉。始識故人交誼厚，一家都誦老夫詩。

其二
下語評量費綵毫，恰如鳥爪癢邊搔。從敎萬口流傳遍，那及苕華一字褒。

其三
若遇隨園拾唾珠，定應誇作女高徒（子才輯《詩話》，多閨秀詩，輙稱女弟子）。老夫不敢衙官屈，稽首仙臺拜鮑姑。

其四
安樂窩中有賞音，家門風雅宿緣深。遙知問寝重闈罷，閒和堯夫擊壤吟。

其五
莫怪香閨解擘箋，淸才多聚一門偏。劉三娘子詩情麗，句法原從孝綽傳（謂令兄景略）。

和尊古見題原韻
韋幔謝紗事已古，閨闈惟有胭脂虎。豈知才媛出虞山，筆妙能將化工補。丹鉛點勘各家詩，一串牟尼手中數。評量不妄下雌黃，緣識此中歴甘苦。獨慚衰朽才已盡，襞績餖飣奚足取。方愁醬瓿覆殘篇，乃辱藥籠收敗鼓。鮑姑竟作鮑叔知，爲我揚眉氣一吐。嘘拂得藉雲中君，聲名已過城南杜。

嘉禾道中
長水塘邊四月天，女桑秃似小兒拳。不知葉爲蠶娘剪，擬賦婆娑枯樹篇。

觀煮繭
三起三眠繭始成，沸湯投入寂無聲。可憐力救人間冷，嘔盡心肝便就烹。

杭州謁惕莊鹺使時由兩淮調任兼理織造
扁舟訪舊浙江潮，又荷旌麾遠出郊。楊柳西湖三月暮，梅花東閣十年交。離懷常托相思草，宦跡原如不繫匏。雅量服公眞灑落，不因杯水感堂㘭。

其二
白簡星馳挽不迴，風聲小警殷其雷（在揚州以劾奏虧帑事，亦有小警）。名留豬觜關前說，身過狼牙嶺上來。補衮功應光黼黻，調羮才本擅鹽梅。移官恰占湖山勝，儘許淸游把酒杯（豬嘴關，見《酉陽雜爼》；狼牙嶺，見元遺山詩）。

德生庵夜坐
晏坐佛堂深，燈殘漏欲沉。上方淸凈地，獨客寂寥心。賊不偷春夢，鬼能聽夜吟（是夕有所警，故云）。湖光微閃動，弦月上高岑。

靈隱寺
華嚴樓閣接靑旻，寶刹聲雄震八垠。喬木百尋眞古寺，名山千載幾遊人。一亭寒瀬常流響，滿地淸陰不起塵。何事飛來不飛去，鷲峯亦愛此樓眞。

登六和墖
千尋窣堵鎭南邦，背却西湖獨面江。越嶺遠衝飛雨過，海門雄壓怒潮降。水犀軍罷無强弩，金鯽池荒有舊矼。濟勝尚欣腰脚徤，七層頂上一憑窻。

將入雲棲十餘里修篁夾路人行緑陰中淸景獨絶肩輿中不得曠矚乃以奴輩所乘馬騎而遊
名藍訪雲棲，一徑入深竹。攙雲十萬竿，夾道森碧玉。檀欒影交横，併作凍雲複。一片蔚藍天，晴霏罨新沐。日光午不漏，似羃方空縠。微風一以吹，解籜時簌簌。我乘巾車行，苦障帷數幅。擬彷賈平章，去葢露頂秃。僮奴下馬來，勸我騎而矚。果勝四望車，空曠豁心目。攬轡林箊中，淸陰滿山麓。馬蹄踏不碎，人面映皆綠。維時四月初，正抽新篁矗。嫩翠衣欲濡，幽芬鼻微觸。猶恐領不盡，弗敢加鞭速。十步九遲廻，緩于跨觳觫。人疑老書生，鞍馬非素熟。豈知年少時，從軍遍荒服。振策千山巔，快騁追風足。今得欵段游，早脫塵鞅束。寧復誇據鞍，聊以抵乘輂。臨風一長嘯，響徹篔簹谷。

寓西湖十日湖山之游畧遍雜記以詩
足跡半天下，西湖夢每牽。有山皆老樹，無地不淸泉。昔到曾三度，重來又五年。艑郞如舊識，迎我瘦笻前。

其二
居停借禪榻，攬勝有湖樓。才退無佳句，年衰只近游。地連衣帶水，路穏木蘭舟。來往從今熟，思爲結夏謀。

其三
不有空王力，湖山孰剔搔。半千列羅漢，百八吼蒲牢。寺大魔妖伏，年深檜栢高。儒家空謗佛，安有此雄豪。

其四
孤山好林館，丹碧映淸漣。暮竹無山鬼，春祠有水仙。馬蹄芳草路，人語緑楊烟。遙想逋翁隱，當時尚未然。

其五
雨霽波如拭，拏舟夜正中。天心孤有月，水面四無風。此地眞離垢，吾身已付空。始憐塵土夢，向日未消融。

其六
昔人論勝賞，水木最淸暉。泉有源方活，山無樹不肥。湍流喧石瀬，濃翠暗林霏。此景惟靈隱，何須侈鷲飛。

其七
南海栴檀像，西天梵唄音。寺因閲世古，佛亦借山靈。齋粥僧千指，香資歲萬金。是何津筏力，天福到如今。

其八
雲棲吾未到，乍此踏芒鞋。十里入深竹，一庵依峭崖。齋規平等法，物命放生牌。何許蓮池老，空門另立階。

其九
送客風篁嶺，談深不覺遙。遂令龍井寺，遠配虎溪橋。韻事成千古，淸泉尚一瓢。辨才安可得，依様也難描。

其十
憶乍迎鑾歲，湖山渲染頻。至今亭館舊，非復畫圖新。鐵㸃無靈術，金剛有壞身。佛仙俱望幸，何况是齊民。

苦雨
江鄕連月雨，何日豁重陰。不信天眞漏，幾愁陸亦沉。河通田稜滿，泥滑野塍深。太息平疇麥，黄雲色變黔。

其二
誰能不火食，偏似禁烟時。有粟仍愁餓，無薪可具炊。割生豪已減，束濕令難施。燒到扊扅盡，何曾烹伏雌。

偕介眉廷叔立菴曉東瑩溪小巖香遠保川諸同人連日看競渡
積雨龍舟競不成，金支翠羽枉鮮明。天公也恐妨遊戲，特放南薰數日晴。

其二
白頭聊作少年狂，排日攜尊上畫航。世是昇平人老健，可無豪舉逐歡場。

其三
珠翠千船澹泊遭，共嗤杜牧欠風騷。不知老去豪情減，只道看花眼太高。

其四
看渡歸來月滿川，兩隄燈火沸歌絃。吾家水閣雲溪上，壟斷華胥極樂天。

舒城題旅店壁
日將沉，路難進，溽暑中人頭目暈。布帘飄處旅店招，䭾鈴騎鞭一齊奮。到來暫喜息勞筋，遑計洗塵覔佳醖。炊烟熏屋墨穴黑，靑蠅成圍蚊作陣。輿夫騶卒紛肩摩，咄咄逼人何太近。汗漿迸出葱蒜汁，其氣臭於牛馬糞。一笑閒雲野鶴身，失足無端落藩溷。

不寐
老去無眠夜景淸，聊營腹稿待天明。小鬟曉夢聞呼起，知有新詩枕上成。

夜夢從軍爲賊所執不可不死又不能遽自引决瞿然而悟汗已滿身乃知生平此中未有定力也
噩夢無端破膽寒，兵氛闌入大槐安。平時每作千秋想，臨事方知一死難。名義重應甘白刃，頭顱痛又覬黃冠。醒來始覺吾生幸，生長昇平免據鞍。

壽汪屏周八十
早抛簪紱寄高踪，養福林泉樂事重。四皓班應稱綺季（四老人同甲會，君生辰最遲），三多祝已僃華封。兒孫問寢須披簿，步屐看花不倚笻。最喜稱觴秋正好，金天露浥酒杯濃。

長洲蔣立崖明府最愛拙詩曩曾托杜村中翰具道企慕之意今遇吾鄕楊充之州牧又囑代致殷勤其于我可謂癖好矣自惟謭劣愧不敢當而厚意殊可感也貽之以詩
有此神交葢未傾，一人知己足平生。他時不用靑蠅弔，此日應先白犬盟。多恐推袁非定論，得毋慕藺誤虛名。衰年久擲吟毫秃，重爲桓譚剔短檠。

其二
頻煩芳訊致纒綿，想見殷懷愛我偏。賈鳥豈堪呼作佛，知章竟已許爲仙。近來風氣輕前輩，老去聲名仗後賢。甚欲與君傾肺腑，相期虎阜菊花天。

次韻荅吳竹橋别後見寄之作
相思早在十年前，邂逅欣歌零露篇。綺麗才情徐孝穆，風流人物杜樊川。摛詞天上毫猶濕，解組林間髮未宣。子晉藏書大癡畫，看君欲並昔人傳。

壽敬輿內弟七十
金粟香浮介壽巵，老人星正耀昌期。科深世已稀同輩，官好民猶有去思。白雪調高登第卷，淸風袖少買山資。晩香贏得身長健，七十耆齡鬢未絲。

其二
世德相承旋馬廳，家風顏柳有餘馨。弟兄垂老猶同爨，子姪從游每執經。門第自榮泥誥紫，盤餐仍咬菜根靑。卽今鄕國論耆舊，誰不靈光仰典型。

其三
養閒自署四宜休，十笏幽廬傍綠疇。恰好才人居北郭，從來老子愛南樓（居城北靑山里，以小樓爲書室）。錦囊有句頻研削，緗帙無書不校讐。百甕黃虀知未了，何疑海屋屢添籌。

其四
京華憶共踏槐黃，風雨頻年感對牀。土銼每同煨榾柮，藜羹不笑食檳榔。十年各舞登塲袖，萬里俱收泛海航。白首弟兄無恙在，忍辭引滿醉霞觴。

題嶺南物產圖六十二韻（圖爲林元嵩畫，梁藥亭有詩。今摹本爲吳覲筆）
范公誌虞衡，稽生狀草木。嶺外物産多，瓌異駭心目。我昔官其地，吏事困案牘。但翻城旦書，奚暇爾雅讀。景色失交臂，自笑吏也俗。何期歸田久，粤産翻盈簏。一帙沒骨圖，歴歴見南隩。詩畫兩名家，前輩留遺躅。彷者吳延陵，追摹極繁縟。開函首螺貝，大小非一族。斑斕駢百寶，宛委旋九曲。次第到花鳥，鼂采炫麗矚。馬纓披午風，佛桑映朝旭。六出梔子花，梵天號薝蔔。紅蕉宜綺疏，幽蘭稱空谷。荔枝及龍眼，珍可薦奩盝。赤白兩鸚鵡，慧黠過鸜鴝。羅浮五色雀，合隊成錦簇。麻姑遺仙裙，化蝶如車輻。鷓鴣啼軥輈，翡翠飛熠煜。最後蚌吐珠，光搖海波綠。伴以珊瑚枝，水底燃絳燭。使我氷雪胸，頓起谿壑慾。神哉技至此，知費幾管秃。黃筌應汗流，徐熙定心服。而我撫卷罷，遍翻嶺海錄。覺此尚掛漏，試爲數更僕。匝地靑簩𥯨，漫山紅躑躅。十月開緗梅，四季霏丹粟。伽㑲夜有光，陀利曉逾馥。椰子酒滿杯，桄郞麺論斛。雷柚大如瓜，扶蔗粗於軸。竹一節爲舟，茄三歲出屋。桂有蠧堪貢，柑偕蟻並鬻。媚草情必鍾，笑花容可掬。蜜有波羅甜，綿豈班枝燠。植物旣瑰奇，飛走更紛郁。孔雀彩自炫，鵕䴊力善觸。吉了巧能言，朱來啼似哭。水犀角在鼻，石羊膽藏足。果馬三尺高，犦牛一峰獨。飢蛟猛取虎，蚺蛇饞吞鹿。帶箭鳥拖尾，吐綬雞贅肉。風猩得風活，火鼠入火㝛。下至喘耎倫，種類益繁複。牡蠣堅築墻，蛤蜊賤供䔩。瑇瑁纈紋勻，蝦蟇錦襖蹙。禾虫汁可羮，土蛹乳堪漉。嗜蜆或改名，食蠔矢弗告。肪嫩柱是瑤，腹腴珧名玉。西施舌微吐，楊妃乳新浴。朐䏰紫引長，彭亨白出縮。蛤蚧脰能鳴，蟾蜍眉有毒。虎蠏殻杯深，龍鰕鬚杖矗。嘘氣蜃樓幻，駕浪鱟帆速。蜈蚣皮鞔鼓，陀蜯甲拒鏃。鯨脊髙山邱，鱷牙劘人畜。斯皆南海濱，陽明所孶育。語非齊諧怪，事可諾臯續。已入埤雅編，何妨畫笥蓄。曷不增作圖，更寫百十幅。吾當再揮毫，倒盡便便腹。

題余伯扶孝廉黃鶴樓圖
崔顥題詩處，危磯最上頭。千秋猶傑句，四海一高樓。後世才誰敵，先生興獨游。遙知豪氣溢，俯瞰大江流。

錢曙川竹初庵圖景色極芳潤湯樸齋彷之爲春曉圖而貌己像於其中一圖遂作兩人景曙川不得獨擅其勝矣樸齋索題爲書長句
竹初庵圖本錢家，取義竹萌桃始華。玉茗主人自寫照，景物乃與之逼肖。百株紅蘂浥露嬌，千个綠筠得風笑。小橋流水鳴淙潺，曲磴懸崖俯危峭。試把兩圖相比對，只有主人各風貌。其餘設色無釐差，雞犬新豐不煩導。門巷靑楊接白楊，兩家衡宇故相望。豈是屋分郈成宅，不然廡賃伯通坊。庸知畫筆妙九朽，粉本摹來作己有。爲擅唐臨晉帖工，幾同李戴張冠走。何哉長房縮地法，乃在僧繇寫生手。

遊焦山贈巨超練塘兩詩僧
孤嶼中流矗，扁舟一纜維。有天無地處，過暑未寒時。乍到慚生客，相迎有導師。盤旋雲磴逈，百級此探竒。

其二
境與世相隔，滄波四面澄。山如隱君子，寺有好詩僧。說法神魚舞，安禪怖鴿憑。天親與無着，相對一寒燈。

其三
蒼耳寧愁墮，相隨杖錫飛。江淸天作底，山瘦樹爲衣。藥物尋黄獨，鐘聲出翠微。尙嫌浮玉俗，丹碧耀禪扉。

其四
山深絶塵跡，禪侶似壎箎。草茁知更歲，花開必作詩。幽居憑鑿翠，韻事出披緇。享盡淸閒福，叅寥不自知。

其五
頻歲思探勝，勞勞未得閒。始知一塵海，錯過幾名山。衰老遊纔果，登臨力已孱。何當來結夏，長共掩禪關。

再題焦山寺壁贈兩僧
滑笏江流去不扃，海風吹出一螺靑。十年來往空相望，今日纔尋瘞鶴銘。

其二
修篁宻樹綠陰連，不着樓臺得自然。對面金山太寒乞，傲人生活勝焦先。

其三
對他浮玉覺寥蕭，狐貉㫄偏立緼袍。齊己詩篇懷素字，兩僧共占一山高（巨超詩最工，練塘兼能書）。

其四
伊蒲留客飫香厨，蔬筍登盤味有餘。我本才非蘇玉局，敢嗔佛印不燒豬（寺中留飯）。

其五
叅遍華嚴五十三，老思彌勒結同龕。一庵似怕人來借，先自名呼作借庵（巨超又字借庵）。

西干故里
野景農家好，西成候薄寒。晚風牛背笛，秋水鴨羣竿。山樹紅黃綠，村醪苦辣酸。年豐民氣樂，相見勸加餐。

湖村
水落溪平長岸痕，爲看紅葉到湖村。漁家兒女風流甚，船尾紛排菊幾盆。

大風宿檀溪港（在馬跡山）
夜㝛檀溪口，湖濤怒欲吞。老楊維作杙，深葦借爲藩。浸浪繁星濕，嘷風古木喧。犬聲如豹處，翻藉壯驚魂。

馬跡山省墓
先塋頻歲别，今日手椒漿。人老頭逾白，秋深葉漸黃。鹿行松不觸，烏繞樹猶翔。幽宅差無憾，他年祔壟㫄。

山行
路尋樵徑躡槎枒，山色蒼深夕照斜。一樹紅楓全是葉，翻疑無葉滿身花。

祥符寺
地擅夫椒勝，重來杖策登。秋山黄葉路，古寺白頭僧。䆉稏占高廩，琉璃續慧燈。前朝留梵莢，籖軸至今縢（寺有宣德中所頒全部藏經）。

寺樓夜宿
空山一榻借僧寮，秋氣澄空正泬寥。半夜月明鴉鵲警，九天風急斗星搖。詩成枕上催人起，夢滿欄前被佛消。聽到曉鐘聲㫁處，半窻日影上芭蕉。

曉渡太湖
曉發夫椒山，㝛霧散諸𡹮。風靜浪不興，滅盡驚濤險。夏潦兹已落，岸蘆露翠剡。鼓枻入空明，不假峭帆颭。天水共一色，纎翳何處染。遙舟偶滓波，氷壺墨一點。人間此淸境，偶値吾最忝。汪汪黃叔度，能使矜躁歛。平吞雲夢胸，豪氣翻自歉。

夜歸
暮鴉啼散滿林煙，廿里長河夜泛船。風剪非刀能刮水，月輪無轍自行天。溪橋犬吠鳴榔火，野店人喧賣酒錢。棲畝餘糧收未盡，歡聲滿路說豐年。

澄心
澄心觀物化，空翳掃無痕。身具小天地，名逾賢子孫。老猶薑有性，貧幸菜餘根。鎭日安趺處，禪牀坐欲溫。

遣興
湖海人豪氣未除，可憐七尺落蘧廬。漸看名姓沉鄒湛，肯數英雄到本初。生也有涯憂不盡，古而無死樂何如。海山兠率俱安托，頭白惟餘一卷書。

其二
戢影菰蒲已廿年，流光冉冉到華顚。築亭放鶴林和靖，出郭騎驢孟浩然。死去知無求傳米，生來不乞買山錢。芒鞋竹杖松枝麈，自作江湖一散仙。

其三
笠屐江村伴老農，莫嗤身計太疎慵。一生只見甖中粟，舉世爭趨飯後鐘。折坂未登車倒退，遊山正好日高舂。始知馬磨卑棲處，少踏人閒險幾重。

其四
夜行更漏已將殘，閲世年深得靜觀。不識字人眞快活，但求錢處必艱難。一裘狐自雄衣桁，三韭鮭常富食單。楚相寢邱聊可久，兒童忍使試橦竿。

寶山黃平泉秀才遠訪草堂枉詩投贈又出其舊題子才心餘及鄙人詩以見平日瓣香所托雅意愧不敢當敬次奉荅
遠枉高軒過所望，草玄人老已郞當。猥充鼎足三分數，豈有毫端萬丈光。耳食或傳薑在樹，毛吹并議菊無香。虚懷誰似黃雙井，欲向蹄涔泊海航。

論詩
着色原資妙選材，也須結搆匠心裁。可憐絶艷芙蓉粉，塗在無鹽臉上來。

課兒輩
衰老無堪述，淸貧詎有貽。惟將前輩事，說與後生知。家法恬侯傳，官箴聱叟詩。籝金定何物，徒益汝曹癡。

汪屏周二尹買菊作花當招同宣莪士檢討楊恒夫明府及蓉溪霖岩學晦緘齋諸人讌集凡八十以上者五人餘皆七十以上余年六十七得與焉立庵更小於余再後至以末座讓之合座十人共七百七十歲鄕社中盛事也不可無詩
汪倫大耋猶蹁躚，菊花排格開長筵。老人愛老邀老伴，䰅眉白映紅茸氊。首座宣公八十四，其餘次第差隨肩。共年七百有七十，坐以齒序爲後先。若敎併作一人壽，已在北宋熙豐前。是時滿室明燈燃，燈光花光相新鮮。因聾倍作大聲語，有瞽不碍捷鬪拳（蓉溪稍聾，霖岩盲而能賭酒）。嘉肴雜陳飯能健，畫燭已灺坐尙堅。㫄人勿怪太矍鑠，不爾何以能華顚。古來安期浮邱輩，只在塵世非在天。吾曹倘傳入圖畫，安知後不驚爲仙。賤子未及古稀歲，殷兄張丈殊相懸。故事叨援洛社例，附庸俾得隅坐偏。無端蔣詡最後至，末席不免爲之遷。累我温公做不得，百杯罰此惡少年。

野䔩
菜根風味出江村，恰稱田家老瓦盆。辣玉甜氷常饌足，不知世有乳蒸豚（楊誠齋以蘆菔爲辣玉，蔓菁爲甜氷）

曉東小巖香遠邀我神仙館午飯至則坐客已滿再往半山玉流諸館亦然作詩誌感
歸田二十年，市脯未入腹。吾友食養頤，誘我作近局。云有神仙館，珍味擅所獨。炙蹠武火煎，炊餅熱𨫼熟。尤推魚頭羮，遠追宋嫂躅。老饕一念差，隨之走坊曲。酒肉氣熏人，未到鼻已觸。入門擬大嚼，座客乃滿屋。縱横數十筵，無隙可布褥。見我傲不禮，嗿而睅其目。彼旣佔地先，吾敢下令逐。王式本不來，受此驪駒辱。一笑舍之去，再歴館五六。喧擠聲一槩，並少席半幅。歸來忽長嘆，兹乃無㡳谷。一館百十人，各破牀頭簏。館館盡如斯，日費錢幾斛。自非物力豐，曷此肴饌鬻。君不見古來饑荒載篇牘，水擷鳬茨野采蔌。圍城易子薪析骸，屠肆賣妻格懸肉。履拆牛革燖湯臭，壁搜鼠穴熏烟毒。斯時闤闠景可知，市有醉人已奇福。睹兹餔啜糜金錢，足見昇平調玉燭。已幸生遭繁盛時，惜無力挽奢靡俗。

泊舟金山下宿
孤嶼中流絕四隣，浮空丹碧潔無塵。山憑江洗磯千尺，水與天分月兩輪。梵界眞成淸淨地，僧窻靜閱往來人。只嫌佛印燒豬事，似爲東坡玉帶珍。

渡江
復此橫江渡，荒郊落木時。關山秋滿眼，風露曉侵肌。白小鮮宜汁，黃團膩有脂。豐年光景好，比戸總恬嬉。

其二
一棹滄波晩，孤征未息勞。江聲連日壯，山骨入秋高。路熟輕風浪，年衰感髩毛。往來何僕僕，慚對廣陵濤。

感事
炎風朔雪兩相更，費盡人間幾送迎。鄒忌妻孥工媚語，翟公門巷見交情。尺波將涸魚先散，一骨纔投犬共爭。笑把陳編按時事，層層棋譜在楸枰。

雜書所見
我詩愛人讀，好友來激賞。對我長吟之，快若搔背癢。可惜我讀古人詩，古人不見我拊掌。乃知相需殷，相遇偏多爽。九原弔隨會，不聞鬼荅響。峴碑淚空墮，叔子已長往。所以虞仲翔，生前每切知己想。

其二
偶得一奇聞，如獲珠滿斛。豈知博學人，胸中已爛熟。君不見瑯琊稻，十歲兒已腹笥蓄。又不見金根車，名父之子猶誤讀。乃知太倉一稊海一粟，論衡未可矜秘牘。

其三
猿豈無樂時，鴉亦有喜處。只因其聲似哀怒，遂使人人悲且惡。君不見潘安仁，恬退賦閒居，難掩拜路塵。又不見蘇子卿，風流娶胡婦，寧玷志節貞。丈夫自立貴有素，身名成敗非旦暮。

其四
羽族色一定，千古不改易。卵生歲歲增，烏黑鵠必白。蹄者則不然，父子或各殊。犂牛出騂角，白牡生驪駒。乃知本乎天者有一定，落地便多雜氣勝。光音天人不肯食地肥，只爲保他本來淨。

其五
物生有限制，傅翼者兩足。蜻蜓乃倍之，翼四足則六。是宜横四海，瞬息千里速。胡爲欵欵飛，竟不踰牆屋。輕只立釣絲，捷但點波縠。乃知技雖多，早爲器所局。鷽鳩且自搶枋榆，燕雀勿輕慕鴻鵠。

其六
錢鏐照石鏡，見己如王侯。遂渡江討逆，雄覇十四州。傳國及數世，英名至今留。吳曦出獵歸，月中有人揖。遂發南面想，叛降覬册立。一旦安丙來，頸血歐刀濕。或謂有先幾，鬼神實導之。而我不謂然，視其所自爲。使鏐乘亂起，閉門作天子。安知杭州城，不作董昌死。使曦效忠勤，聲援淮泗軍。百年忠孝家，茅土豈不分。乃知雖有富貴命，亦須順受得其正。

其七
倪迂本豪富，名園擅淸閟。預知世將亂，盡把田宅棄。同時顧阿瑛，雄貲甲江澨。後竟以金多，遷籍中都地。人謂玉山癡，不如雲林智。豈知老無歸，客死鄒氏第。彼徙鳳陽者，亦不過如是。財多固難守，禍至亦難避。君子素位耳，毋爲自崖異。

其八
少時不敢望六十，今我過此願轉賒。乃知切己處，貪癡老愈加。君不見白首種松期偃息，後來未覩干霄色。又不見九十食柑種其核，種成又得十年食。由來修短非人工，莫抛現在期無窮。

松坪見余近詩以爲不如舊作深荷良友規益而精力日衰不能副所望書以誌愧
老尙作詩人，已貽士林辱。詩人亦不成，致煩良友勗。枉期精進幢，已入倒廻谷。聞言汗自泚，擬更下帷讀。笑撫白髭䰅，老矣中書秃。

前輩商寶意嚴海珊袁簡齋諸公詩久已刊布近年來盧抱經王西莊錢竹汀考古之書及吳白華趙璞函顧晴沙蔣心餘張瘦銅王穀原錢籜石王述菴吳穀人詩文亦先後刻成羅列案頭足資欣賞率題四律
插架新編燦列眉，一堂風雅總吾師。臨流欲唱公無渡，及席先愁某在斯。此事不關官大小，斯文眞繫世興衰。許燕手筆高岑調，都是開元極盛時。

其二
如此寰區十數人，可憐力已竭爭新。一時尙恐遭揚觶，他日知誰更積薪。豪傑不歸文苑傳，聰明都用宰官身。故應河嶽英靈氣，不在區區大雅輪。

其三
論交竊幸及諸賢，酒海花天共擘箋。標㮄耻爲前七子，精神各注後千年。䰅眉把卷如重對，風雨聮牀已獨眠。不覺又增存殁感，關河雲樹墓門烟。

其四
汗馬無功且汗牛，又增滄海幾浮漚。縱敎後輩能饒舌，敢禁斯人不出頭。已覺通都增紙貴，頗聞賈舶出金求。中華文字難通處，還有人間大九州。

到揚州未堂西壧松坪旣堂春農慕靑連日邀作近局詩以誌好
到處賓筵欵近游，又將口腹累揚州。二分明月本無賴，七十老翁何所求。竿木逢場聊戲劇，籃輿扶路亦風流江鄕此會非容易，館閣晨星七白頭。

李嗇生郡博令孫週晬適侍御王立人過訪立人年五歲時隨其祖敎授公在此官舍讀書今五十七年重來似爲嗇生孫發兆是可賀也
晬盤喜溢冷官衙，預卜孫枝發跡賒。繡斧人來初地感，提戈兒正後堂譁。茂羅接武同佳話，王李論文總大家。看取庭前一枝桂，後先相映燦竒花。

近局之會諸公皆有詩見和再次奉酬
近局頻招欵段游，不愁無蟹有監州。酒狂偏有人多酌，口實寧煩我自求。味選八珍牙箸奮，令行三雅羽觴流。留髠履舄歡何極，况聽淸歌菊部頭（松坪處凡兩次觀劇）。

王少林太守自寶應來并入近局再叠奉贈
正思訪戴汜湖游，意外相逢在此州。人似雪鴻踪偶過，天敎風虎氣相求。政聲久已傳三異，學術還驚貫九流。恰好敦盤聮勝侶，待君領袖作遨頭。

第四會再叠前韻
林下雖閒尙貴游，襄陽耆舊勝他州（林下有館閣六七人，惟揚州爲然）。得從撰杖已多幸，如此盍簪何處求。詩比西崑還綺麗，人如東晉總風流。便應彷作香山畫，速倩添毫顧虎頭。

王少林舊爲陳玉亭制府屬吏具述玉亭最愛拙詩嘗誦余送其出守有市虛何客過廉頗廷辨惟君是魏其之句蓋昔與玉亭同値軍機余爲人中傷被擯輟直玉亭獨爲不平故詩中及之事隔三十餘年此詩亦已刪却不復記憶因少林轉誦不覺前塵影事重觸於懷而玉亭緣事見法老母幼子流落無歸尤可傷痛爰補綴舊句哭之想少林亦同此感也
祖道東門句已删，前塵掁觸淚痕斑。豈堪鶴唳華亭後，重憶鵷行鎖闥間。垂死故人傷白髮，未歸新鬼哭靑山。生平鮑叔能知我，曾䕶雞鳴夜度關。

其二
賈䜿爭言彼一時，秋風吹落燕巢危。市虛何客過（平聲）廉頗，廷辨惟君是魏其。今日翻輸三黜幸，何年得釋九原悲。傷心家破身亾後，客裏衰親塞外兒。

其三
都亭當日餞行輈，從此車前擁八騶。才望共傳名父子，官階將繼富民侯（尊人文肅公官大學士）。誰知平步靑雲脚，翻送焚香絳帕頭。我是故人君故吏，豈勝話舊涕横流。

近局將遍計日言旋再叠留别
郇廚享遍快淸游，計日回帆過潤州。老矣詩難擐甲戰，歸哉富豈執鞭求。柳殘隋苑寒猶折，水落邗江澹不流。預訂明年看花㑹，又煩春甕倒牀頭。

王樓村先生十三本梅花書屋圖爲其曾孫少林賦
十三本梅繞書舍，樓村夢久傳佳話。我昔曾讀初白詩，知是鴻臚禹鼎畫。今遇文孫始見之，三尺素縑色不壞。綠萼六株紅七株，屋後屋前各分界。恍遊雪夜紅羅亭，不作月明縞衣怪。樓村本是梅花仙，百花頭已符靈篿。一十三本是何兆，其應當在世澤延。松十八公介圭錫，竹一束筞蘂㮄懸。易于賜粒三十六，三刀作州興呂虔。訊之占夢厯有據，披圖可悟祥徵先。君家故事吾能說，文采風流自古昔。巾箱家學七葉中，人人有集光史册。墨寶况蓄高曾書，二十七人總名蹟。所以瑯琊族望高，馬糞香過龍涎炙。卽如此圖失楚弓，復有後賢返趙璧（圖已失去，少林重購得之）。足知繼起代有人，還似烏衣世裾屐，嗚呼！魏徵宅費官錢贖，梁公像向武襄鬻。幾家故物能長留，守器今推王氏獨。此屋雖遲築室謀（少林擬彷圖作屋以實之），此梅已協植槐卜。

寄壽管松崖漕帥六十
轉漕功高佐國均，稱觴喜氣溢軍民。少爲翰苑文章伯，老作朝家柱石臣。片檄風行千部肅，太倉粟過九年陳。崇勲景福真相稱，金紫官階髩未銀。

其二
使旌三度莅江城，敭歴功深秩上卿。天爲千艘春水發（自公督漕後，連歳春水早發），人知兩袖素風淸。銅符管到枌榆社，圭瓚榮垂竹帛名。雖荷買鄰難洽比，公方霄漢贊昇平（近買宅故里，與余作隣）

靜觀
茵溷花分總宿因，求仙學佛枉勞神。誰非死後無名鬼，我已生前有福人。安享昇平將到老，粗完婚嫁不憂貧。流傳他日應爭羡，容易書生自在身。

麗川中丞奉使過分水舖定山東江南洋面有觀海詩次韻奉和
混茫無涯絶飛鳥，滄溟安有道里表。中丞明過分水犀，齊尾吳頭一目了。抽刀斬水水不斷，設界洪濤枉自擾。却從陸地指羅針，一線遂達扶桑渺。直於鰲背劃龜紋，墨食痕淸不糾繞。是時紫澥波不揚，决眥雄觀極天杳。三神山豈遐，九雲夢猶少，萬里澄鮮盪胸皎。老龎一口吸西江，對公尙覺神通小。

圍爐
頭腦冬烘一腐儒，怕他氷雪冷侵膚。平生性不因人熱，老反趨炎附火爐。

卷三十七　甲寅、乙卯
揚州觀劇
又入揚州夢一塲，紅燈綠酒奏霓裳。經年不聽游仙曲，重爲雲英一斷腸。

其二
囘數歡場歲幾更，棃園今昔也關情。秋娘老去容顔減，猶仗聲名壓後生。

其三
故事何須出史編，無稽小說易喧闐。武松打虎崑崙犬，直與關張一樣傳。

其四
今古茫茫貉一邱，恩讐事已隔千秋。不知於我干何事，聽到傷心也淚流。

題竹初爲袁趙兩家息詞後（余戲述子才游蕩之跡，作呈詞控於巴拙存太守，子才亦有訴詞。太守不能斷，竹初以息詞了此案）
一重公案起無因，太守筵前訟牒陳。不設靑紗圍自解，累君來作謝夫人。

其二
各挾雌黄訴到官，閻羅包老也顢頇。竹蕉兩造皆情熟，欲判輸贏下筆難。

其三
讕語褒譏總白癡，客嘲賓戲戰交綏。兩家旗鼓今無用，同看營門射㦸枝。

賀蓉溪湯翁得玄孫之喜
弧矢懸門映日華，洗兒佳話儘堪誇。簪纓世族知多少，眼見玄孫有幾家。

其二
對鏡何須鑷白工，桐孫枝又發孫桐。太翁作已非容易，况作人間太太翁。

焦山江上爲張世傑與元阿珠（元史名阿术）董文炳血戰處事見宋元二史從未有咏之者舟行過此補弔以詩
江上峯浮一螺碧，啼鳥落花僧寺僻。豈知曾閱古烽烟，往往山根見折戟。白鷂（船名）雄排水寨開，戎旃萬舸截江來。箭風礟火吼水立，蛟鼍駭走不敢迴。可憐殺氣乘潮漲，南北戈船互衝盪。一貪佐命立竒勳，一誓捐軀保危障。功臣忠臣共戰場，運異興衰氣同壯。終然浩劫入滄桑，縱有赤心天不諒。烟燄橫空胔蔽江，十萬健兒魚腹塟。我來斜渡一帆風，往日兵氛久洗空。閒把陳編撫遺事，江山如舊哭英雄。山前一片飛濤洶，想見當年戰血紅。

謝未堂司冦八十壽詩
卿月歸來宿望懸，弧南星正朗中天。科名朝右稀同軰，花月江南有散仙。映座容顔猶少日（公面有少容），陶情絲竹自中年。稱觥盛事誰能及，雙㦸高門八秩筵。

到揚州追悼西巗前軰
蠟屐重經廿四橋，黃爐囘首頓䰟銷。前遊未久方期續，老軰無多忍便凋。歌袴有思民祭社，傳經無恨子登朝。半年遲作生芻弔，來補橋玄酒一澆。

其二
周北張南似比鄰，拈題賡和擘箋頻。江湖歡會幾忘老，風雨高歌覺有神。耿耿孤燈書舘夜，萋萋宿草墓門春。十年來往揚州路，哭到先生第五人（金棕亭、白秋齋、吳涵齋、唐再可已先下世）。

壽麗川中丞五十
祝嘏歡聲萬戸同，瑶籌增報海天東。人欣開府頭還黑，春爲催梅萼已紅。長養和平閭井晏，總持風雅坫壇崇。從知福履舒長甚，半百年華日正中。

送李拙存郡守移守皖江
襦袴中吳澤久涵，郵亭此日送征驂。來傳仙李從天上，去有甘棠憶召南。行轍已難畱郭伋，離筵忍復唱何戡。皖山奪我陽春脚，佳氣先看滿翠嵐。

乙卯元日
爆竹聲中早起虔，望空遙拜九重天。歸田身久東臯隱，祝國心猶北闕懸。三白臘寒畱舊雪，五雲曉霽慶非烟。國家大福吾私福，身閲乾隆六十年。

寄壽子才八十
跋扈詞塲一代雄，白䰅如雪氣如虹。儒仙句曲陶宏景，詩叟山陰陸放翁。地占六朝金粉後，名高九老畫圗中。錯疑天寵才人極，福壽都敎付此翁。

其二
早抛袍笏罷登場，換得林居歲月長。到老未除才子氣，多情猶昵美人香（門下多女弟子）。詩篇海內知名姓，科第人間少軰行。得不降心投地拜，此生幾見魯靈光。

一燈
出身早脫子衿靑，堪笑丹鉛尚不停。頭白一燈孤舘裏，廿三部史十三經（欽頒《舊五代史》刊行，故有二十三史）。

徐殿颺湯緯堂兩明府皆余同鄕舊識也一死金川之難一死臺灣之難已邀恤廕今兩家子弟又送栗主入忠義祠郡邑有司及郷之搢紳咸來襄事哀榮兼備二君爲不死矣詩以紀之
表忠祠廟掃榛菅，栗主新增配食班。曾記招䰟荒徼外，竟看分席古人間（祠本祀宋末守城殉難諸公）。榮名已自垂方策，朽骨何須返故山。各有承家賢子弟，靈旗應慰夜深還。

天河
誰把虛空界畫粗，生將別恨坐黃姑。靑天爲紙山爲筆，倒寫長江萬里圖。

朔風甚急萬鴉集於枯木皆向風而立無一錯互者乃知其向風則羽毛轉順也向聞魚亦多逆水而游同是一理
寒鴉枯木景蕭騷，觸目都增見地高。鳥立向風魚逆水，物生各自愛鱗毛。

戲書誇官者
壓斷東陽瘦沈腰，萬釘寶帶費金銷。爾官於我干何事，傍若無人意氣驕。

觀音閣碑
堪笑篝車致祝情，望奢那計一蹄輕。百金捐造觀音閣，便欲碑刊萬古名。

魛魨
河魨有毒魛魚刺，至美中偏不美存。夜夢忽然來報喜，魛魚骨變作河魨。

紅橋
來往紅橋跡尙頻，朋簪連袂踏香塵。花明柳暗春三月，白髪蒼顔友五人（味堂、松坪、旣堂、春農及余皆鬚髩皓白）。吟社肯辭詩韵險，香厨各鬥食單新。卻因聽到山陽笛，存殁關心又愴神（傷西巖諸公之殁也）。

宦囊
解綬歸來卜築忙，老夫曾此賀華堂。看他營造看他賣，何事人猶羡宦囊。

夜泛
淸游趁良夜，風露罨吟身。天遠似連地，月高偏傍人。塵氛一以净，詩境此焉眞。何處漁歌起，寥寥古渡濱。

齋前寶珠山茶一樹數百年物也萬花艶發其光絳天邀北溪謙齋蓉湖立菴瑩溪曉東緘齋諸人賞之賦詩以紀
季倫珊瑚高七尺，賈胡貴衒紅刺石。天公憐我蕭齋陋，賜以寶珠滿院赤。山茶難得千瓣妍，况復老榦數百年。吾家獨擅此奇古，其根拔地枝摩天。胚胎含英隔年結，繭栗春來始綻裂。大瓣外張六出奇，細瓣中噴一腔熱。不知何物染得成，世間無此猩猩血。東風一吹千萬朶，高下都開笑口㰤。熊熊日午光絳天，嚇得鄰家來救火。火齊木難枉擅名，以名嘉樹乃眞可。此時安得無杯盤，爰邀素心來盡歡。家貧不能列歌舞，借此聊作紅粧看。便如張鎡畫堂宴，妖姿十隊胭脂丹。又如三千殿脚女，錦衣袨服明江干。尊前忽然大富貴，景象一洗儒生酸。斜陽過墻日將夕，花光流艶照座客。樹老花愈紅，人老頭愈白。白頭映紅花，頓覺老態失。未醉已覺朱顔酡，大得此花增氣色。

偶題
施嬙環燕總嬌姿，幸不同時各擅奇。若使同時相比較，就中又自有妍媸。

插架
插架圖書手一編，蕭齋晏坐意超然。自㝷呼吸驚人句，不羡腥羶使鬼錢。務觀醉醒文字裏，堯夫生死太平年。似聞天上多官府，又怕飛昇去作仙。

題北溪謙齋蓉湖三壽圖
潞公曾有言，獨壽苦無奈。故交零落盡，所遇少年軰。捧杖纔接談，避席輙思退。所以洛社開，廣結老人會。盍簪非一姓，佳話已炙膾。何哉一門中，乃有三耆艾。吾鄉北郭劉，名行著當代。傳經守家學，出仕凛官誡。北溪判隨州，事簡參佐廨。不肯傳舍視，辛勤績報最。政成賦遂初，腰脚尙健在。謙齋早摘科，蜚聲鳳羽翽。作令歴閩粤，所至有遺愛。歸老尙苦吟，詞壇樹旌斾。蓉湖擅經藝，設敎先在沛。旋宰駱越鄕，兵後撫凋瘵。官罷貧不支，盤餐仍咬菜。懿茲好兄弟，鐺脚洵相配。幼已讓棗棃，老猶共鋤耒。人總一堂上，年皆七旬外。新詩擘紙賡，先訓書紳佩。無煩出門交，自有聯牀快。寫照者誰子，濡毫得其概。林下三白頭，善氣迎人藹。巾屨各飄蕭，松石互暎帶。一幅列仙儒，翛然脫塵壒。遠比三茅君，游戲良常界。近追壽愷堂，壎箎耄猶對。笑彼宋耆英，枉勞徵冠蓋。娛老求友聲，豈如家庭內。花萼久更榮，桑榆晩未曖。衣冠眞盛事，千載此寶繪。

暮景
天敎暮景尙飛騰，一兩芒鞋七尺藤。里有老朋堪結社，山無游伴且㝷僧。詩成枕上晨揮翰，花滿欄前夜㸃燈。此是晚年消受處，向來流蕩愧何曾。

其二
已無一事可垂芳，稍稍家規自立防。食儉衹憑三韭菜，養衰敢望獨參湯。詩篇久斷吟紅句，鬚髩羞爲拔白方。七十曰傳原古訓，早將生計付兒郞。

范莪亭孝亷得二扇面一爲倪元璐畫石一爲張煌言自書江上聞笛詩合裝成卷索題敬書於後
巡遠睢陽哀，張陸厓門厄。皆因同死事，連傳在史策。此卷兩忠臣，先後廿年隔。一攀鼎湖髯，一銜精衛石。死固非預訂，生并或未識。手筆乃各傳，無端作合璧。四明范莪亭，夙有嗜古癖。書畫廣購藏，兩箑快新獲。嘆其義烈同，聯之幅盈尺。我閱倪公畫，片石寫寒瘠。想見骨力堅，卓立千仞壁。我讀張公詩，聞笛秋江夕。和以激楚音，直迸烟竹裂。二公染翰時，豈意共素冊。遺墨一朝聚，相映光愈赫。遂覺橫卷中，淋漓滿紙熱。石無巨鼇戴，笛有老蛟泣。當年滄桑痛，耿耿尙如結。兩氣化一虹，雙血凝一碧。自非搜剔勤，曷萃此名蹟。殉節前賢事，表忠後人責。縑素垂千秋，應可慰毅魄。

題周山茨觀察老圃秋容圖
冷艶離離入焦墨，不寫春華寫秋色。風光偏稱白髭䰅，是我故人幾不識。公昔登科最少年，吹簫子晉緱山仙。明光奏賦不起草，搖筆壓殺才人千。遂乘露輞按五管，淸風瘴掃蒼梧烟。我從詞垣早師事，出守又爲公屬吏。鎻院秋燈酒共傾（壬午秋同校京闈），粤江夜雨舟同繋（己丑自端州隨公至桂林）。彈指俄驚三十春，雪鴻往跡不堪論。公曾出塞悲流徙，我亦歸田作隱淪。此時尙說香晚節，三尺兒童也笑絶。豈知人各有秋容，何必升沉共一轍。君不見陶家籬、韓相圃，一在岩廊一環堵。後先兩個菊主人，一樣淸芬占千古。公今才望隘九州，書法况埓虞禇歐。煌煌碑版照四裔，宦雖未達名長畱。此正暮年着力處，不徒占盡老風流。只憐同作揚州客，幕府沉沉幾重隔。何當擕手菊花天，醉倒落英紛滿席（公方客鹺使幕中）。

時交夏至久晴難以翻犂地方有司方斷屠祈雨忽甘霖連至喜而有作
好雨如償券，平疇待插禾。世無郇伯久，天怕杞人多。早聽驅秧馬，寜嫌長麥蛾（麥濕則生蛾）。先生輟耕慣，亦且試靑簔。

松坪招同葉生栢秀才高詠樓看荷花五首
老去心情愛物華，肯同新婦閉帷車。蹣跚行脚麻茶眼，同向湖隄去看花。

其二
少日疎狂作冶遊，那堪還占老風流。惹他十里珠簾捲，多少紅妝笑白頭。

其三
延緣一棹過紅橋，早有荷香陣陣飄。解事艑郞不煩囑，但花多處便停橈。

其四
山是堆成水挖開，憑空勾出好樓臺。老夫五十年前到，曾見平山本色來（余己巳過揚州，惟平山堂及法海寺，餘皆斷溝古墓而已。今湖山樓閣則皆庚午後開闢搆造者也）。

其五
高詠樓前飲碧筩，凭欄千朶絢晴空。蓮花本是君家面，還與先生發醉紅。

送武進邑侯湯春叔
衝劇端資令宰賢，花封借冦忽三年。最難巧婦常無米，偏矢文臣不愛錢。告訐無人投鐡匭（君在任，民間無搭臺送盒事），平反有母問蒲鞭（太夫人甞以愛民朂）。不知武進民何福，頻遇官淸得晏眠（前令譚紅山亦以淸節著）。

其二
但聽攀轅嘆息同，聲從輿論自然公。來時欲庇千間厦，去日惟餘兩袖風。楊柳離情隄宛轉，黍苗餘澤野靑葱。還期麾蓋重來日，慰此迎途竹馬童。

題蔣于野秀才一莊水竹數房書圖
三分水，二分竹，昔人擬搆一分屋。有屋倘無書，有書倘不讀。水雖淸亦濁，竹雖幽亦俗。何哉蔣徑兼此三，乃猶以書腹笥蓄。逸必訪酉陽，秘不讓天祿。王家巾箱鄴侯架，卷之於懷不盈掬。有時鎔鑄出偉詞，一掃不顧千䨲秃。是卽馬磨棲、蝸廬㝛，已賽人間杜韋曲。何况門對一泓澄，牕映千竿綠。我欲從君一瓻借，畫圖早識門徑熟。所謂伊人宛在水，何可一日無此竹。

答蔣蔣山秀才
歴數名場幾作家，後生中有此才華。白頭老嫗看新婦，恨不親爲插髩花。

爭名
文士相輕古有之，詞場壁壘各堅持。集偷沈約嗤爲賊，經授遵明不奉師。村女插花偏自好，醜人詬鏡果何私。千秋自有無窮眼，豈用爭名在一時。

贈當筵索詩者
盈盈十五出堂時，妙轉歌喉勸客巵。也是人間生活計，老夫和淚寫胭脂。

題楊斐園研堂長卷
平泉醒酒石，忽落他人手。壺中小九華，瞥眼不復有。一卷之多難世守，石不能言乃能走。何哉楊氏淸白貽，獨以一硯當鼎彝。令子䕶持築精舍，名流矜賞摛妍詞。五世其昌果奮跡，道是石田田不石。濡毫鵒眼掃犀睂，兄也掇科弟通籍。魏徵牙笏王祥刀，遺澤燾後多賢豪。况茲文房之珍逾拱璧，載得家學傳風騷。香霧黯凝文養豹，黑雲滃起詞騰蛟。會與紗縠巷中魚膚碧，坡潁二老名同高。

側聞
側聞蠻徼暫軍興，籌筆何當効薄能。曵足尙思觀鼓噪，綃頭已自怯車徵。掣韝漫擬饑鷹起，伏櫪難爲老驥騰。顧影夜深私自嘆，征南刀久血痕凝。

入冬日飮牛乳一升以代朝粥戲成絶句
曾傳蓍粥養衰翁，服食還輸乳汁功。白髮人爲黃口哺，老夫奇訣已還童。

其二
淸晨飫我乳花香，省得張蒼子婦忙。笑問妳婆何姓氏，遙遙華冑出奇章。

其三
訛寢蕭閒顧影驕，愧無錦薦䕶寒宵。柵欄爲築新牢就，也算莊嚴貯阿嬌。

其四
服匿盛來日一甌，瓊漿滿引潤枯喉。卽看下咽如脂滑，不用周官更祝鳩。

其五
縱無燥濕効微勤，乳哺功深自策勲。合請戴嵩爲寫照，丹靑貌出野王君。

其六
久食功堪奏養和，焄羶氣亦染身多。老饕自愛醍醐味，任把臊胡喚達磨。

其七
昔人曾飽穀於莵，何似芻牢給所需。老健定堪牛鬥虎，看余矍鑠執殳驅。

其八
書生貧易德壺飱，飲酪先誇至味存。何限世間豪貴客，還將人乳去蒸豚。

張松坪輓詩
宦跡曾兼舘閣淸，遂初早賦見閒情。生來獨占中秋月（君以中秋夕生），老去猶高第五名（君行第五）。與我淸談交最久，畏君白戰句先成。何期高詠樓前宴（夏間事），遽作黄罏感隔生。

其二
徵歌白雪醉紅霞，觴詠相隨十載賖。天上神仙原富貴，江南花月最繁華。歡場絲管春如昨，暮景桑榆日易斜。他日橋玄墓前過，不知腹痛幾囘車。

芸浦中丞昔守吾常今來撫三吳枉駕過存修及門禮榮及老夫多矣長句賦贈
畫舸油幢喧水驛，長官負弩吏執㦸。滿城士女動歡聲，來迓中丞新使節。中丞昔日守常州，召伯棠陰處處畱。廿年再到頭還黑，五馬今看換八騶。特達主知三錫命，總因敭歴丰裁正。露輞行流春雨膏，星符下肅秋霜令。三移晉斾兩滇藩，操履無疵風力定。遂膺節鉞莅江天，黃霸重來過潁川。驂篠兒童俱壯齒，攀轅父老尙華顚。此是宦游得意事，去思碑在自來看。開府官高量逾擴，胸納全吳已綽綽。風氣今殊舊見聞，挽囘特布新條約。仁心淸節馳先聲，早識羣黎得所托。野老幽居少送迎，感公高誼枉干旌。榮光照到桑榆暖，暮景飛騰倍有情。寒家衣食計粗足，敢向陸莊問荒熟。公今手撫百萬民，江北江南盡待育。但期廣厦千萬間，徧覆窮櫩安且燠。腐儒已在燾庇中，安樂窩成眠坦腹。便如鄕置鄭康成，不用肝分閔仲叔。

送豫堂學使還朝
雙旌北上謁鑾坡，江左人才盡網羅。帝重鑒衡畱任久（視學凡兩任），士經指授發名多。金門對策三千牘，玉署論資十六科。秘殿從容看晝接，沙隄竚看曉鳴珂。

其二
雁行兄弟記當年，瞥眼分飛忽各天。一出虞翻長去國，此行景倩若登仙。趨朝曉日鈎陳仗，把釣秋風笠澤船。别後相從更何日，吳雲燕樹兩茫然。

劉雲房少宗伯視學江南話舊賦贈
纔從棘院奏賢書，簜節衡文又特除（典江南鄉試，卽拜視學之命）。人仰韓門如北斗，帝敎吳會得南車。三江波淨心同澈，八座班高髩未疎。看取人才入陶鑄，後生都勉帶經鋤。

其三
淸切班常侍禁廷，旌麾今喜過郵亭。天涯舊雨爲今雨，江左文星卽使星。倦客丹鉛頭已白，故人車笠眼猶靑。追思三十年前事，鎻院深談酒半醒（記壬午同校京闈事）。

自笑
一甌蓍粥涕沾䰅，背曝茅簷手擁爐。試問古來麟閣上，畫圖可有此形模。

㳟讀邸抄九月三日皇上冊立皇太子以明年丙辰元旦舉行歸政大禮紀元嘉慶普蠲天下地丁正賦又全免漕糧大慶洪施曠古未有懽忭莫罄恭紀以詩
十行丹詔普祥暉，特簡元良授萬幾。付托得人天下慶，康强傳位古來稀。九霄玉宇尊無尙，萬里金湯統有歸。禪代自行熙自緝，精勤猶未釋宵衣。

其二
治定功成六十年，又將精一付心傳。笑他高孝非親子，幷覺勲華少象賢。盛事更無前例比，隆儀先勅尙方編。纎毫那復畱微缺，信有天庥畀十全（御製《十全老人説》）。

其三
玉殿笙璈廣樂陳，升陑大禮集初寅。宮中後聖承前聖，仗下新臣卽舊臣。令節靑陽春左个，初暘紅旭日重輪。熙朝事事皆佳話，兩度元年兩丙辰。

其四
禮成禪授湛恩覃，比戸歡聲遍朔南。田盡賜租何論半，漕皆蠲粟俾餘三。華顚拜爵多朝紱，白粲停舂少市鉗。慶是非常恩過分，儘畱史冊作雄談。

其五
聖謨傳子寓傳賢，家法眞開萬代先。早識垂裳能恊帝，非關脫屣爲求仙。鴻名已卻羣臣表（預勅臣工不得上徽號），鳳紀仍增大內年（宮内仍以乾隆紀年）。一一睿裁皆創典，大安德壽敢同編。

其六
衮龍袍袖領朝元，宮府依然統一尊。卻代上皇禋上帝，幾稱天子作天孫（郊庿大禮，皆嗣皇帝親行）。扈遊繡甸娛韶景，問寢彤墀候曉暾。還待升中登岱日，親扶玉輦到雲門。

其七
信有洪庥備聖朝，紹庭典已百王超。謳歌有屬因傳啟，美善兼全爲紹堯。羅郭金甌完四塞，泰階玉燭朗三霄。從知創闢靈長運，億萬斯年繼序遙。

其八
射策曾叨占大科，巢痕歴歴記鑾坡。喜聞絳殿傳瑤璽，猶想花磚步玉珂。望闕尙懸心舊赤，戒途已怯髩新皤。衰殘及見重離照，合譜光華復旦歌。

曉起
街柝聲殘夢乍囘，一星宿火隱爐灰。曉寒正戀重衾臥，卻被詩成催起來。

卷三十八　丙辰
嘉慶元年元旦試筆
履端晨正雨如膏，椒酒今年興倍豪。龍誥欣傳新黼座，羔紽仍有舊宮袍。推排遂作三朝老，著述將成一尺高。嘉慶元年年七十，後人應羡此翁遭。

芸浦中丞邀我鄧尉看梅夢樓芷堂先在蘇相待遂同游連日并偕蔣于野秀才
廿年此願今纔果，爲有佳招發興新。行樂也憑賢地主，腐儒何事不因人。

其二
燈節前頭雪壓枝，梅花今歲較開遲。花神大似畱相待，二月初來正及時。

其三
點役簽夫曉鼓催，幾同喝道看山來。惹他村嫗從旁笑，不是官梅是野梅。

其四
老幹空山格自高，難將勢位屈孤標。我來只帶諸名士，壓得梅花不敢驕。

其五
漫將孤寂結相知，豈識瑤林四照奇。笑煞老逋眞小見，賞心只在兩三枝。

其六
園丁種樹豈因花，爲賣酸漿氷（去聲）齒牙。翻與山村添韻事，錯疑比戸總詩家。

其七
想見名卿氣力雄，要畱爪跡雪泥鴻。黃金買得春山闊，死葬梅花萬樹中（山有徐健菴墓）。

其八
料理舟車縱客歡，官齋獨對一燈寒。中丞枉作梅花主，只讓人看不自看（中丞以事不得同遊）。

其九
忍爲淸游攬景光，累人連日費供張。一帆歸向山塘過，自買名花種草堂（虎邱買牡丹四盆、海棠一株）。

戲題靈巗山舘（畢秋帆制府別業）
靈巗千古屬西施，亭舘何人鑿翠爲。要與美人爭勝蹟，秋帆此處是男兒。

其二
手種梅花已丈餘，相需殷每遇偏疎。園林間煞公忙煞，曵足壺頭正羽書（湖南征苗，公方督辨軍需）。

其三
愛山我乏買山貲，公有靑山只夢思。何不把山來贈我，省他猿鶴盻歸期。

閱近人詩稿戲題
名士求名氣力殫，到頭不出百年間。那知世有神通大，臥作長河立作山。

七十自述
不覺駸駸歲月征，觀河童耄暗中更。生當盛世身何幸，老作詩人業已輕。學問就衰那復進，功名非福不能成。祗應飽吃殘年飯，扶杖田間咏太平。

其二
靑髩歸來到髩皤，塵緣幻妄漸消磨。世無拘束容聱叟，境有繁華付夢婆。識字讀書千載上，食租衣稅廿年多。較量自古書生命，畫粥燃糠不啻過。

其三
童年囘憶舊艱辛，天下無如我最貧。孤露更誰舟贈麥，饑寒長自甑生塵。噎瓜亭是傷心地，踏菜園悲薄命身。最是饑驅北行日，離懷痛絶倚閭人。

其四
長安索米悵何依，年少江南一布衣。入洛陸機詞賦滿，游秦張祿姓名非（京闈以顧姓應試）。壯心有劍雞催舞，浪跡無枝鵲亂飛。贏得虛聲供嚇鼠，廿三經義一時揮（以五經獲解）。

其五
東華初步軟塵紅，移直樞曹地望崇。五夜趨朝雞唱月，九秋出塞馬嘶風。沉沉鎻院聽鈴索，漠漠周阹挽角弓。六載微勞差自慰，西師及見吿成功（補中書，入直軍機，前後凡六年，時方用兵西陲）。

其六
歴歴巢痕記憶眞，一時風氣一時人。曾因儤直深嚴地，及事當朝老大臣。門舘無私心似水，衣冠有慶物皆春。只今囘首平津閣，慚愧曾充座上賓（謂傅文忠、汪文端二公）。

其七
寸寸鮎魚上竹竿，生平一第最艱難。不周山下頭曾觸，無定河邊骨欲寒。辛苦醫家三折臂，渺茫仙路九還丹。誰知秃盡中書筆，方得詞人本分官（會試凡六度始中式）。

其八
一桂枝高手已攀，臚傳聲裏另排班。雖非五色蓬萊頂，猶占三茅句曲山。千步御街中道出，一條軟繡九衢還。人生此福難消受，老去追思轉汗顏。

其九
頭銜已失冠山鼇，猶忝西淸供奉勞。盛世文章臺閣貴，淸班官職鳳麟高。奎堂校士春蠶葉，官燭修書秋兎毫。斗食敢嫌饑曼倩，書生榮遇是詞曹（三度分校京闈，一主武鄉試，修書方略舘凡四年）。

其十
單車迢遞赴邊城，出守方嘗外吏輕。正欲拊循爲父母，豈知伉直忤公卿。水中見蟹猶生怒，杯底逢蛇得不驚。猶仗御屏題筆在（在京蒙恩記名凡三次），彈章未敢斥歸耕（出守鎭安，以交南事幾被劾）。

其十一
滇徼從軍掃劫塵（奉命赴滇從軍征緬），千層瘴嶺踏嶙峋。山深應有藐姑射，路險且隨生女眞（時與索倫兵同行）。千檄淋漓常脫腕，一刀磨洗不離身。沙塲戰死男兒事，多愧今猶作幸人。

其十二
歸途重入粤西天，父老紛迎拜馬前。共喜未爲兵死鬼，自慚不作肉飛仙。山川劫外無虛警，雞犬村中有晏眠。笑語士民釘未拔，可應戸出拔釘錢。

其十三
萬山深處喜民和，不用刑威但撫摩。地遠中原游客少，天連南極老人多。雞豚晚社争扶醉，士女春墟解唱歌。辜負此邦輿誦好，攀轅千里送關河（移守廣州數月，鎭安民陳恂等不遠四千里送萬民衣繖至署）。

其十四
量移東粤理繁艱，首郡叨塵領袖班。謬忝作兄諸弟上，頗難爲婦兩姑間。沉沉曉鼓應官去，落落春旗按部還。一事差償壯游志，羅浮頂看海迴瀾（廣州謝事，作羅浮之游）。

其十五
露輞星旌到夜郞，漏天滛雨暑天霜。人來靑瑣原仙吏，地入烏蠻是鬼方（黔東爲羅施鬼國，黔西爲羅殿鬼國）。臣子敢論官美惡，君王自重治循良。只因慈母當歸字，望斷吳雲萬里長。

其十六
三政歸裝一擔輕，白華養母仗躬耕。豈期空谷歸种放，猶荷深宮問賈生（歸田後蒙恩垂詢者再）。仕宦還鄕修孝弟，文章報國頌昇平。只餘六載循陔處，稍慰烏私一片情。

其十七
負土營成馬鬛堆，祥琴彈罷選期催。路旁有鬼看先笑，命裏無官病忽來。臂疾竟成將朽木，肘方難起不燃灰。中流返棹何勝感，風到神山輙引迴（赴京補官，兩臂頓患風痺，自臺兒莊囘舟）。

其十八
藥餌多年病漸消，囘看同軰盡旌旄。胸中五嶽平猶起，頭上千薪積已高。老態豈堪還舞袖，交情難受是綈袍。濟時功業原須早，搔首徒深感二毛。

其十九
買得湖干築草堂，疎籬曲檻水中央。誇張有絹千頭橘，防備無衣百本桑。寒士虀鹽原易足，少年糠覈已粗償。無端失計移城市，貪慕東坡住顧塘（坡公舊寓顧塘橋，遺址尚存，余居與之鄰近）。

其二十
里居何物可消閒，依舊書生静掩關。尙有眼光牛背上，不消髀肉馬蹄間。半篝殘火聽譙鼓，一縷名香裊博山。訂罷史編翻自笑，干卿甚事苦增删（方輯《陔餘叢考》）。

其二十一
忽入繁華夢一塲，頻年踪跡落維揚。豈應垂老冬烘客，來聽淸歌夜度娘。高舘論文移座滿，疎燈看奕引杯長。後人倘葺平山誌，莫便疑爲杜牧狂（楊州主安定講席）。

其二十二
烽火遙傳海上洲，故人邀我作閩遊。也因國事來焦額，豈必邊功自出頭。人命死生三寸筆，軍儲贏縮五更籌。誰知大㦸長槍裏，薄有書生一得謀（臺灣用兵，佐閩督李欽齋幕府一年）。

其二十三
重到揚州設絳幨，論文又作數年淹。蠅頭細字宵燃燭，麈尾淸談晝下簾。小住本同吳市乞，久畱恐被楚人鉗。故鄕自有佳風月，畱待詩人甲乙籤。

其二十四
游跡生平萬里賒，老猶登覽愛雄誇。出無定向由諸僕，山各殊形不一家。千里遠探廬阜瀑，半空高躡幔亭霞。所慚題筆無佳句，剩與村姑唱采茶（追記匡廬、武夷之遊）。

其二十五
流光難挽魯陽戈，漸欲經營安樂窩。與我偕行惟竹丈，非人不暖有湯婆。詩傳誰復將絲繡，身老何堪與墨磨。囘首壯年豪俠處，曾衝鼻息拂星河。

其二十六
已是禪堂退院師，曼卿意氣尙酣嬉。閒中讕語談天口，老去雄心弔古詩。畱客且爲無事飲，對花還作有情痴。羲之樂死從今定，濕哭乾啼總不知。

其二十七
踏遍岐途識淨因，塵勞總誤百年身。無官豈必皆高士，有福何須作貴人。莊叟老爲齊物論，堯夫生是太平民。瓦盆小酌茅簷曝，領略羲皇一片淳。

其二十八
昇平郊藪鳳麟游，無限英才要出頭。詞賦爭誇今李杜，山林幷少假巢由。衰殘敢自居耆宿，宏奬翻愁誤俊流。聊與擴開新眼界，梯桄更上一層樓。

其二十九
瀛海升華若木枝，天家內禪創鴻儀。龍辰上日親傳統，鳳紀初元普錫禧。朝右表箋稱二聖，人間耕鑿享重熙。千秋難遇今親見，始覺吾生幸獨私。

其三十
少年意氣慕千秋，擬作人間第一流。豈意壯懷三不朽，終成老物四宜休。隙駒虛擲分陰過，皮豹徒憑一卷畱。若果輪迴有來世，誓從髫齔便勤修。

胡黄海遊揚州以京師諸公贈行詩裝成長卷作圖于卷端題曰贐詩圖來索題戲賦一絶
作客邗溝已半年，腰纒十萬贈行箋。世間有此揚州鶴，只背詩篇不背錢。

題女史駱佩香聽秋軒詩集
氷雪新詩絶㸃塵，女中有此謫仙人。故應數遍樵陽籍，只替常儀作後身（集中《女遊仙詩》第一首云：「不是姮娥甘獨處，何人領袖廣寒天。」葢以自况也）。

其二
倘着冠巾試萬言，也應第一領詞垣。如何不學黃崇嘏，去作人間女狀元。

其三
禮佛香淸手自拈，禪心已證首楞嚴。敎人癢煞駘紋背，不敢思他鳥爪尖。

其四
此豈宜居弟子行，詩翁漫詡在門牆。上元燈下千詞客，方待昭容玉尺量（簡齋、夢樓皆誇爲女弟子）。

再題佩香秋燈課女圖
東坡要兒愚且魯，生女何必求聰明。一分才折一分福，不櫛進士徒虚名。豈知深閨讀書種，也要傳心度針孔。佩香女史絶世才，忍使淸芬無接踵。手撫么絃傷寡鵠，巾箱况少遺孤續。一个嬌娃解語花，綺牕親課秋宵讀。梧月蕉風夕舘凉，一燈如豆光微綠。風詩誦到栢舟篇，女未知悲娘暗哭。篝火書聲夜漏遲，依稀柳母舊家規。可憐一樣丸熊苦，他課男兒此女兒。

慈孝松歌
宋末歙人鮑宗巖遇賊龍山，被縛於松樹，將殺之，其子壽孫乞代父死，宗巖願身死存兒，以奉先祀，賊兩釋之，事見《宋史》。其地有兩松，一虬枝若被縛狀，一低亞若乞哀者，後人呼爲慈孝松。今裔孫肯園訪其處，築草堂以祀，繪圖來索題，因爲作歌。
石痕血漬忠臣影，連理枝標苦節耿。由來至性有不磨，木石無知亦悲哽。龍山雙松古翠色，鮑翁被賊縛松急。兒願代父作肉糜，父乞存兒延血食。當其父子爭死時，豈謂此情足感賊。庸知屠伯亦菩心，放下歐刀手無力。熱鐵橫空漏刄歸，老松也喜解腰圍。一株如束一株拜，肖出臨危論瘦肥。路旁過者競指點，此喬此梓人間稀。嗚呼事往五百載，松已難㝷世屢改。猶有礽孫訪故基，堂構重新發光彩。乃知慈孝植根深，布葉條枝直到今。王槐郄桂科名樹，看取干霄倍鬱森。

計五官歌
紫稼歌殘薊苑霜（《吳梅村集》有《王郞曲》，郞名紫稼），百年曲部黯無光。天公怕斷烟花種，又出人間計五郞。計五生來好姿首，家近虞山黄子久。竟體香分景滌蘭，纖腰軟入靈和柳。天風吹落到揚州，一日聲名不脛走。冠葢西園夜賞花，笙歌北里朝酣酒。偶然斜睇眼波橫，勾盡滿堂䰟不守。座中耆宿也發狂，簾內嬋娟自嫌醜。無人不愛鄭櫻桃，只是有心難出口。揚州樂府聚風華，陳寶（陳大寶）秦坑（郝金官有坑人之稱）人共誇。絶調能翻金縷曲，丰容雅稱玉鈎斜。小垂手博纒頭錦，初上頭添繫臂紗。計郞一出爭相惱，歛避都甘作房老。尹邢豈但怕相逢，元白已皆慚壓倒。若非占得十分妍，妬口如何亦稱好。乃知一様睂目淸，天獨爲他陶鑄巧。我來作客十餘年，看盡棃園舞袖翩。太息選仙空彩格，老來方遇鄂君船。髩絲禪榻茶烟颺，腸斷春風擁檝憐。

高旻寺鑑公房夜看牡丹戲書
一枝濃艷倚禪房，銀燭高燒照滿廊。我欲嚇他禪定破，老僧深夜對紅粧。

揚州買芍藥擕歸而齋前寶珠山茶已開過矣
已向山塘買牡丹，又擕紅藥到雕欄。惹他千辨山茶妬，家有名花不愛看。

題楊隨安明經漁樵問對圖（圖取邵子漁樵講辨《易》理之意）
去古日已遠，易學漸失亡。文人逞詞藻，祝史炫禨祥。眞傳有弗絶，或轉在傖荒。牛溪負苓子，蜀肆篐桶郞。先天秘獨得，遠接羲農黄。所以皇極書，理托漁樵彰。隨安夙善易，河洛括一囊。觀象契輔嗣，玩占追京房。義補九師缺，論折五鹿狂。三十六宮春，妙悟無盡藏。爰取康節意，作繪粉墨香。一我化兩人，相對春山蒼。倚擔憩射的，垂竿釣滄浪。披圖如聞聲，玄言入微茫。我老昧根窟，名理多未詳。混沌未闢始，太極寄何方。天象取風雷，何遺日月光。五行有金木，不列六子行。坎水兌爲澤，一物又作雙（叶）。更證左氏傳，同卦乃異章。獲狐秦師勝，從馬畢萬昌。其詞似彖辭，何以殊文王。斯皆疑所蓄，誰爲析毫芒。漁樵兩仙眞，奥旨窮陰陽。試以此相質，乞爲細闡揚。樵則棘斯斧，漁則網挈綱。指我採薪路，引我罾魚航。幸勿扄道籥，靳此緒論長。徒使柯欲爛，漫謂筌可忘。

湖南逆苗湖北邪敎先後滋事官兵攻勦尙未殄滅江村聞信詩以遣憂
一百餘年息戰爭，此生久擬老昇平。誰知栗里人扶杖，忽聽潢池盜弄兵。莽莽樊城原燎火，滔滔㵲水血流聲。執殳敢忘前驅志，衰病徒悲髀肉生。

題吳雙湖郡侯畱琴放鶴圖
琴鶴吾家淸獻物，雙淸佳話至今述。使君勵節乃過之，去鶴畱琴二而一。或疑此舉殊戔戔，鶴料無多費幾錢。庸知愛物施于政，要使飛翔適其性。警露聲常徹九臯，凌霄姿豈棲三徑。氋氃强使舞筵前，人自嬉娛鶴則病。呼童開放恣高飛，正是揮絃目送時。非爲銜珠期雀報，恰如解網縱禽歸。由來康濟持心厚，物尙蒙恩况老幼。鶴去猶餘玉軫彈，朱徽早叶和平奏。佇看比戸頌醳愉，放鴿金籠爲公壽。

邵松阿落一齒已而落處更生所謂兒齒也走筆奉賀
憶昔從君少年日，利齒剛牙快餔歠。舞陽盾畔一彘肩，不怕生吞口帶血。忽忽四十年，我老作牛齕。曾官打牙犵狫鄕，竟儕鑿齒睢呿列。軟飽惟資張蒼乳，柔存幸剩商容舌。空齦枉想過屠門，以咀代嚼味不出。羨君頥齶尙無恙，編貝堅完不兀臲。偶焉弱一个，畧似童牙齔。非遭鄰女梭，豈被邏卒擊。尙堪石之潄，何妨屐之折。胡爲落處又萌生，宿草去根起新蘖。琴軫方愁雁柱虧，墐泥已塞狗竇缺。古稱兒齒信有之，新發于硎倍剛烈。有如老將力將竭，添以生軍再盪决。童子行先尊勝隊，孩兒兵壓佽飛傑。問君安得此寧馨，英銳獨擅昆刀切。定可䧟堅爛似泥，寧徒吐慧艷於雪。斯乃壽者相，專爲老人健飯設。東魯旣並黃髮頌，北齊况傳智牙說。知君尙有萬羊未食盡，天遣雍齒封侯助饕餮。噬腊堪稱程齩金，決濡應賽來嚼鐵。笑我空將饞口張，方倚杖鳩祝哽噎。

蔚亭方伯過虎邱得詩八章大指謂繁華勝地多耗物力而可以養貧民此意向來遊者所未道足見公遊賞中尙不忘民依也酬以長歌
四座且勿喧，聽我歌虎邱。虎邱舊是埋香處，至今風月專千秋。七里塘移市㣼利，千人石寫山之罘。花柳營邱圖畫景，亭臺蓬海靑紅樓。僧寮淨開琉璃界，妓舘艷拂珊瑚鈎。更有骨董擅絶技，妙奪天巧窮雕搜。綵花欲招飛蛺蝶，棘刺能刻生獼猴。摶土爲人偃師舞，擘箋畫鬼期思愁。鳩笻膩滑郢斤斵，螺鈿璀璨襄樣髹。地大物𡙆景奇麗，遂使過者眩兩眸。香車寶馬鬧如織，兼有桂檝沙棠舟。金盤玉盞鬬珍錯，舞衫歌扇招嬌羞。豈惟豪客恣揮斥，老慳囊亦倒不畱。我來頓發大感慨，奢靡日甚俗益媮。銷金鍋成無底谷，耗盡財力此冶遊。曷不禁之返樸素，遍驅熙攘歸鋤耰。蔚亭先生乃大笑，腐儒泥古慮未周。太平生齒日繁盛，安得尙有閒田疇。正藉侈豪崇愷軰，漏巵餘瀝沾黔婁。一毛未損巨牛背，寸臠已飫饑鷹喉。不然坐看萬游手，敎渠何處口實求。將隨呼盧袁彥道，肯作賣藥韓伯休。我聞遽擴甖粟眼，知公黙運迴斡籌。爲一家計要囊括，爲天下計須泉流。八詩足抵食貨志，區區陋我目睫謀。惠政已傳碑在口，淸詞兼令石點頭。偶然游賞亦康濟，足覘後樂皆先憂。

蔣春農同年挽詞
秘省抽毫麗綺霞，遂初中歲別東華。江湖盟長諸名士，碑版文推一作家。嚄唶壯懷燈下酒，懵騰老眼霧中花。白頭同譜今餘幾，腸斷當年共草麻。

竹初用導引之術面有少容葢已學道有得矣戲贈
英雄歲晚例修眞，一寸丹田守谷神。古有長生今亦鬼，天如可上地無人。煉形未必逃蟬蜕，導氣聊堪作鳥伸。君是籛鏗老孫子，故應多閱幾紅塵。

近日刻詩集者又十數家翻閱之餘戲題一律
只爲名心鉥肺肝，紛紛梨棗競雕刊。豈知同在恒沙數，誰獨能迴大海瀾。後代時逾前代久，今人傳比古人難。如何三寸雞毛筆，便作擎天柱地看。

題徐惕庵𤾂杭遊草
讀書從宦兩相礙，風騷不在簿書內。誰能作吏兼作詩，判牘操觚並稱㝡。惕菴年少一博徒，兄事爰絲弟灌夫。喑嗚叱咤萬人廢，意氣上薄秋雲孤。百賦千詩特餘事，不矜束卷牛腰粗。一麾出守劍出匣，强項不爲權勢壓。曾翻冤獄惱上官，眼中之釘爭欲拔。封章劾奏下圜扉，磨刄以須血齊歃。熱鐵在頸杻在肘，只待報聞便行法。理直終蒙主賜環，幾同生入玉門關。一重公案平反後，士女歡迎賈父還。從此聲名徹雲路，首郡移旌敎條布。三年秩滿佇遷官，忽厭黄堂思粉署。遂換頭銜畫省郞，暫歸奉母閒居賦。如此奔馳學久荒，也應才盡老江郞。那知未秃生花筆，來主齊盟又擅場。半年吟成二百首，西遊𤾂上東餘杭。健筆還堪闘霹靂，淸音更叶鳴琳瑯。始知賢者不可測，吏事詩情兩不妨。獨惜君饒濟時策，萬里折衝人辟易。才氣無雙李隴西，豈宜燈牕閒弄筆。卽今荆襄方轉戰，正需公等好膽力。我欲勸君去策勲，上馬殺賊下馬檄。

傅文忠公以子嘉勇公勲封郡王追贈公如其爵江鄉故吏㳟閱邸抄國恩私誼感涕交頥敬成四律
濟美分茅土，追崇溯構堂。相門兼有將，異姓特封王。不數韋平盛，眞看帶礪長。褒忠恩命極，誰不涕沾裳。

其二
曠古眞希見，桐封累代榮。世家蕭北府（《遼史》：蕭氏世膺北府宰相之選），王爵李西平。懋賞頒金策，崇勲勒鼎鐺。豈眞因子貴，公自有忠貞。

其三
廿載黄扉地，從容退食遲。當時初不覺，今日有餘思。長養人才出，調和國脉滋。昇平論相業，圭組本非私。

其四
遠附王門瑟，殊慚越分嘲。六年東閣吏，兩世北平交。喜聽新龍誥，重懷舊燕巢。受恩貧賤日，此意總難抛。

題蔣心餘擕子遊廬山圖爲令嗣師退孝廉作
我昔遊廬山，孤行少伴侶。但鏗拄杖聲，遙答塔鈴語。今朝讀君廬山詩，乃知先我探其阻。高才勝境兩相値，磁石吸針鐘應杵。山靈不放君空囘，君亦不肯虛此來。胸中萬斛泉遂湧，欲與石梁瀑布爭喧豗。况復鶴鳴有子和，登高作賦非凡材。或疑二兒舁陶令，籃輿閒赴近局杯。不然坡公石鐘泊，與邁同步凌崔嵬。快哉此遊足千古，海綿萬頃天爲開。惜我曩時鞭獨控，先後十年成各夢。若使同看九疊屏，也應喚作三遊洞。曾聞元白遇夷陵，文酒流連旬日共。事往空思寫木蓮，道山人已騎白鳳。天爲徐凝藏惡詩，不使與君相伯仲。一幅生綃想故人，履綦陳跡淚沾巾。慰君幸有斜川集，能寫匡廬面目真。

題金玠堂客牕偶筆
稗乘紛紛各逞才，壞人心合付秦灰。多君巧用齊諧體，演出儒家語錄來。

其二
史才獨擅苦無施，聊摭新聞小試爲。毛頴陶泓原有例，古文手筆作傳奇。

其三
不炫新奇不撮空，採來都在見聞中。笑他司馬相如賦，烏有先生無是公。

其四
老藉叢書引睡魔，此編猶未廣搜羅。鄙人賣菜還求益，要看容齋五筆多。

讀宰輔編年錄
五雲多處是三台，千古安危繫卜枚。何偃阮韜皆有貌，江充李訓豈無才。承平易説功調燮，多難須看策挽囘。靑史一編論相業，和羹累代重鹽梅。

偶書
牛馬力最苦，供人耕與騎。是宜享甘旨，稍酬筋骨疲。而乃豢芻草，并不獲鹽虀。斯人何功德，同此生氣滋。安坐役牛馬，甚或刲肉皮。此理太不公，畧無小等差。靈蠢縱有異，厚薄何至斯。乃知大化運，亦難盡得宜。人生念到此，得不存幾希。

蘇州玄妙觀登三層樓
傑搆雄都會，重簷碧落邊。地離天不遠，道與釋爭傳。紫極宮垣峻，靑㝠殿㮄懸。侈功窮土木，壯觀奠山川。牕俯千㝷樹，香連萬井烟。獅林人僅寸，虎阜塔齊巓。玉座三淸像，瑤臺八洞仙。圭裳班肅穆，旌斾勢飛鶱。岳瀆羣神列，風雷一氣旋。猶龍宗派遠，鳴鶴咒符先。科律黃冠習，威儀繡裓翩。八琅天樂曲，七宿斗壇筵。丹篆雲霞古，金莖沆瀣鮮。降魔椎作杵，送鬼紙爲船。别有披簔客，相傳脱屣年（宋何立肉身尚存）。東牕看鼎鑊，下界棄蹄筌。地以仙靈著，人彌信嚮堅。神都增肹蠁，佛刹遜喧闐。萬乘巡曾駐，三元會共䖍。周廊千步地，列肆百區㕓。祝卜筳篅集，遊觀履舄駢。種桃詞客句，賣藥道人錢。我躡丹梯級，來繙綠字箋。市聲囂不到，天籟咳相連。眼廓三千界，胸羅廿八躔。置身霄漢上，已覺斷塵緣。

偕澂埜嗇生宿高旻寺次日鑑公同遊金焦遇趙偉堂縣愽及巨超諸僧作詩會又同往甘露寺
出游無勝地，不如閉門坐。勝地無良朋，不如掉頭過。今日何日樂事并，高僧名士同江行。金焦相距不五里，烟雨空濛一帆駛。正逢詩社建鼓旗，同叩禪關脫巾履。人皆林下閒神仙，地是江南好山水。快哉人地兩淸絶，意本不圖緣偶結。明朝竹林招隱寺，乘興更擬尋曲折。人生得意勿太貪，且畱不盡待再探。

秦良玉錦袍歌
缷了香襦縛袴褶，女將軍赴疆塲急。戰袍裂盡錦袍存，猶帶當年淚痕濕。召對平臺拜賜時，爲旌健婦勝䰅睂。五色繡成宮女線，九張機織尙方絲。可憐此賜非輕得，歴歴忠勲九重識。奢安軍變定川南，遵永城亡趨直北。世間有此虎胭脂，女授男官總兵職。俄驚烽火滿䕫巫，橫槊專鏖蜀中賊。撲面塵沙當粉塗，滿頭蓬葆臨風櫛。縱有羅紈豈暇披，甲裳血汚淋漓赤。扼險終傷計不成，行臺文士不知兵。嚴關徒把羸師守，一敗諸營盡土崩。事去徒悲謀不用，三巴同入滄桑痛。一丸泥遂閉函關，千樹桃仍罨秦洞。娘子軍雖敗陣歸，夫人城少降箋送。此袍猶是舊君恩，盥手開奩時一慟。什襲收藏付後人，扶南犀杖泣亡陳。敢論袀服黃金甲，聊返初衣白㲲巾。遺笏魏家先世澤，傳衣曹洞昔時珍。陋他譙國高凉洗，錦繖重誇嶺外巡。

石刻諸葛忠武侯像歌
像爲閻立本畫。後有王齊賢摹本，張南軒贊，朱考亭書。印君鴻緯於疁城俞氏見之，借摹上石，以廣其傳，爰爲作歌。
諸葛大名垂宇宙，豈須絲把平原繡。誰摹遺像入貞珉，墨本新翻唐畫舊。臥龍當日出山遲，三顧情深始展奇。倉猝扶危敗軍際，畢生盡瘁受遺時。天心已定三分局，臣力猶勤六出師。巾幗姦雄甘不戰，髠鉗僚吏泣無私。八百株桑傳素節，二千尺栢颯英姿。圖形未續雲臺位，墮淚還先峴首碑。右相丹靑追髣髴，妙手重橅稿頻易。南軒作贊考亭書，愛其人者寶其蹟。淸高旣肅宗臣容，題拂兼增大儒筆。印君遇之倍珍惜，更倣殘縑壽諸石。遂使綸巾羽扇人，一身化作千百億。我昔南遊緬節麾，七星關上拜公祠（在貴州畢節縣）。宰相威儀儒者氣，至今迴憶儼鬚睂。老來訪古倦行脚，得此莊嚴拱（去聲）齋閣。風貌寧煩粉本臨，典型幸獲瓣香托。愧無長策效馳驅，惟有淸襟師澹泊。

綿州刺史劉蔭萱駐藏囘蜀遠寄藏佛一尊賦謝
我聞佛有千百億化身，本寓言耳乃竟眞。自從霍去病，收獲休屠神。後來明帝夢金人，遣使求得四十二章經，釋迦之象偕來賓。其始但圖畫，笮融特剏裝塐新。爾後遞彷製，葫蘆依樣遍八垠。琢文石，鐫貞珉；雕檀欏，笵金銀。最賤用土木，尤易紛傳薪。三家之村一鬨市，皆有過去未來現在三世尊。其多豈特八萬四千阿育塔，直與恒河同數微沙塵。然皆震旦造，非從身毒到。漆器終推襄樣髹，錦紋須出蜀江漂。旄牛徼外烏斯藏，傳是耆闍古靈隩。曾出帝師八巴思，大寶法王賜嘉號。至今已閱幾輪迴，換身猶帶前生竅。其俗家家修凈業，大乘黃敎小紅敎。良工善鑄如來容，眞本臨摹狀維肖。不比貫休畫應眞，僅向夢中見風貌。綿州刺史劉孝威，從軍絶域窮奔馳。腦日逐，髓月氐。梯危縆險二萬里，歸途又餉駐藏師（君從征廓爾喀，歸途畱藏辦糧，三年期滿始囘蜀）。購得一尊遠寄我，名以長壽代祝詞。我不知是彌勒、是牟尼，抑或阿難迦葉及辟支。恰比中土黃金面，豐上銳下差毫釐。惜哉丈六身，縮作三寸小，難具三十二相八十一種好。棘端刻猴地幾多，七滿八平何處可施巧。珠火睂微分，靑螺髻空繚。安得金粟影接寥天長，玉毫光共素月皎。要是彼中五嶽眞形圖，不用減鼻開唇屢易稿。譬如唐家方鎭雖各有旌節，終輸本色來自長安道。繄余衰朽枯木禪，得此瞻禮良有緣。愧無七寶莊嚴般若坐，亦少百花供養伊蒲筵。腰不能爲膜拜折，詩豈足當梵唄宣。燈傳難助長明火，筏渡尙虛大願船。惟有此心淸凈退，周妻何肉早悉蠲。已作在家出家一老衲，蕭齋正可同龕眠。

讀香山詩
我讀香山詩，曠懷眞灑落。顧皆預防死，所以早㝷樂。是其方樂時，中懷已作惡。何如無成心，悲喜隨所托。悲則有呻吟，喜則有歌咢。

讀方干詩
我讀方干詩，求進一何躁。處處乞薦章，誓以殺身報。豈知要路人，高居但暗笑。曾無一文持，徒有百篇噪。區區螻蟻命，願殺亦誰要。

讀東坡詩
我讀東坡詩，十首九懷歸。至竟八州督，因循未拂衣。晚遭瘴海行，徒飽毒手威。若早奉身去，或免蹈禍機。始知勇退難，達人貴知幾。

聞湖南苗首就誅軍事吿蕆詩以誌喜
露布遙傳定百蠻，五溪烽火報平安。生來盤瓠原殊族，初起車巴尙畏官。持重徒勞穿土室，成功終藉戰臯蘭。始知用武承平世，儒將非難健將難。

其二
千里荆襄尙盜區（湖北敎匪），繡衣持斧未全誅。好移虎帳平蠻卒，來掃虫沙伏莽徒。鬼道不靈殱米賊，兒啼可怖避麻胡。待看蕩洗兵氛凈，依舊耕桑遍兩湖。

人參詩
偉兒久病，需用參劑。市價甚貴，白金三百兩易一兩，尙不得佳者。曩閱國史，我朝初以參貿高麗，定價十兩一斤。麗人詭稱明朝不售，以九折給價；而我朝捕獲偷掘參者，皆明人，以是知麗人之詐，起兵征服之。迨定鼎中原，售者多，其價稍貴。然考查悔餘壬辰、甲午兩歲俱有謝揆愷功惠參詩，一云「一兩黃參直五千」，一云「十金易一兩」，皆康熙五十年後事也，其時參價不過如此。乾隆十五年，余以五經應京兆試，恐精力不支，以白金一兩六錢易參一錢。二十八年，余病服參，高者三十二換，次亦僅二十五換，時已苦其難買。以今較之，更增十餘倍矣。市値愈貴，購之益艱，詩以誌嘅。
貧家患富病，用藥需葠劑。吾兒抱沉疴，藉補丹田氣。其如價過昻，刀圭購不易。此物瑤光星，散華凝入地。三椏五其葉，獨與凡卉異。結子蓮米紅，分陰椵樹翠。年深根成形，肢體或粗備。土中兒啼聲，往往驚夜睡。其始出上黨，僅等苓术類。地運有轉移，乃爲我朝瑞。高高長白山，鬱蟠王氣萃。靈苗茁其間，孕結飽生意。以之療羸疾，庸醫亦奏技。幾同返䰟香，不數肉芝臂。當年評直賤，購買不繁費。十金易一斤，鄰市舊有例。十金易一兩，詩家亦有記。迨我服食時，猶只倍三四。彈指三十年，徵貴乃無藝。一兩三百金，其品猶居次。中人十家産，不滿一杯味。珍過服玉方，艱於鍊丹秘。古稱萬金藥，始信語非僞。嗟哉此神物，天以救疵癘。乃因價不訾，翻若天勢利。但許活富人，貧者莫可冀。此事關隱憂，蒼生命所繫。吾兒病已深，非此不得濟。燃睂倘可救，剜肉遑敢計。搜括罄貲儲，典賣到衣被。所愁力將竭，兒病痊尙未。中宵撫空囊，徬徨不能寐。

題陳東浦藩伯敦拙堂詩集
學詩必學杜，萬口同一噪。連城有眞璧，未可碔砆冒。嗚呼浣花翁，在唐本别調。時當六朝後，舉世炫麗藻。靑蓮雖不羣，餘習猶或蹈。惟公起掃除，天門一龍跳。骨力森開張，神勇鬱雄驁。陽烏掩爝火，轟雷塞蚓竅。天壤此一途，疏鑿曾未到。一開五丁峽，遂坦九軌道。坐令翰墨塲，莫不奉旌纛。微之彷精切，退之師排奡。義山鍊格遒，涪翁取徑陗。豪宕放翁吟，悲壯遺山弔。斯皆分杜派，各具一體妙。迨明李何軰，但摹而目肖。彭亨鼓蛙怒，咆勃奮虎嘯。徒滋虛氣張，終覺輕心掉。曠代有東浦，孤詣戞獨造。淵源泝雅騷，根柢本忠孝。讀書必破卷，陋彼管窺豹。出語必驚人，鷙若韝脱鷂。力厚巨鼎扛，思沉重淵釣。每於樸僿處，雋味出揉抝。以追少陵作，磁鐵兩孚召。得皮兼得骨，在神不在貌。緬昔老拾遺，入蜀詩益爆。長揖嚴尹幕，高歌葛相廟。至今舊草堂，萬丈光尙耀。先生甫筮仕，卽泛錦江櫂。固知關宿緣，豈特發遐眺。新詩十二卷，精心躪堂奥。子美有替人，當亦意不料。寓齋得披誦，狂喜成絕呌。惟應瓣香燃，敢肆飯顆誚。傳語學杜人，津梁此先導。

金二雅繪稧游圖集蘭亭字爲序長卷索題戲書其後
天邊鴻鵠隨家鷄，集句已被東坡嗤。况復割裂巧集字，大方之家應不爲。豈知此法昉梁代，千文韻語今猶垂。李唐奉佛聖敎序，亦掇墨寶刊穹碑。遂令右軍好手迹，幾遭寸磔無完肌。蘭亭眞本尤絕筆，幸未碎剪翻錦機。金君祓飮忽遐想，湯燖暫借充饋遺。不取其文取其字，一篇别搆春游詞。破之片片墮地甑，貫之縷縷入扣絲。百寶修成滿輪月，衆腋聚作無縫衣。咄哉文心太狡獪，繭紙幻此一段奇。稧游圖邊稧游敘，句新字舊觀者疑。何須胠篋缸面酒，已似染毫洗墨池。地非會稽世非晉，驀然突出王羲之。重三從此增故事，不數典午永和時。

題黄陶庵手書詩冊（五言律十三首，乃崇禎丙子赴試金陵途次之作，書於是年九月十六日，葢在報罷後。公至壬午始舉於郷，癸未成進士，殉節於乙酉，距作詩時僅十年耳。嗇生郡博購得此冊，敬題其後）
作詩赴舉時，寫詩落解後。詩不必坡谷，字不必顏柳。遺蹟乃獨珍，光壓瓊瑤玖。是時明社將爲墟，方赴鹿鳴鄕射耦。迨公通籍已板蕩，需次里居歲乙酉。天兵南下金陵䧏，風掃百城快於帚。馬前叩頭草間活，國破君亡誰拒守。公也林下一書生，衣不掩脛袖露肘。囘天挽日何等事，豈出區區措大手。揭竿市兒無戈矛，釋褐鄕官未印綬。無端糾集一旅師，欲飽百萬磨牙口。山河改局鼇折柱，天地爲籠魚在笱。正惟成敗百不計，足知志定甘授首。嗚呼公已騎箕去，故紙殘零亦何有。一鱗片甲乃幸存，其字其詩遂不朽。摩挲忍汚寒具油，激賞欲浮大白酒。君不見同時衆名流，聲望出公右。書推王孟津，詩擅錢蒙叟。至今令人笑齒冷，斷楮零縑付醬瓿。

卷三十九　丁巳
丁巳正月芷堂自雲間來爲余補稱七十之觴次畱别韵
扁舟迢遞欵柴扉，爲補稱觴介古稀。著述等身君亦老，交遊滿眼我何依。棗棃鋟板謀將就（君將刻詩集），弧矢懸門志久違。安得後堂絲竹好，相畱宴衎醉忘歸。

大箐中古藤
材不中棟梁，性頗似葛藟。㫄抽纎條爪攫空，中孕濃漿血凝紫。高掛喬柯下拖地，到地又躍樹頭起。來不知何所始，去不知何所止。得非癡龍此游戲，不見首，不見尾，但餘尻脊隱現箐林裏。懸崖可作梯升雲，橫㵎便當橋跨水。千夫併力一掣之，牽動松杉幾百里。

吳梅村所詠陳相國拙政園今爲蔣氏所有立崖梅厂置酒招同王述菴侍郞范蔚林秀才讌集于野兄弟並侍焉詩以誌好
平泉遺墅好池臺，地主今成蔣徑開。小雨代驅游客去（是日微雨，遊園者少），淸風恰送故人來（杜牧詩：「淸風來故人。」述菴先一日至蘇）。鬚睂交映松杉古，裾屐相從子弟才。可惜梅村不相待，毎吟佳句一低徊。

和蔣立崖虎邱用東坡韵之作
海湧一簣山，小邱不成嶺。祗以近都會，烟火鬱萬井。自從闔廬興，魚腸劍光耿。遂開銷金窩，遊客沸蛙黽。盤陀千人石，趨若金在礦。跡過竟孰傳，風掃秋籜猛。惟有睂山翁，偶此健筆騁。至今人競誦，慕古尙凄哽。乃知名士力，千載等俄頃。立崖澹蕩人，才高性孤冷。路貪近游便，意追前賢永。麗矚抒雅懷，淸吟攬佳景。林亭寫成圖，絕勝軌革影。君倘來結廬，吾當頻造請。

題蔡義士永淸柳陰閒坐圖
少游蓮幕裏，晚憩柳陰邊。辛讜危曾赴，朱家俠可傳。已收豪士氣，還結善人緣。晏坐臨流處，襟期一灑然。

和立崖詩後檢杜少陵壯遊篇有東到姑蘇臺闔廬邱墓荒劔池石壁仄等句是子美先已遊此而今莫有稱者爰再次韵以諗立崖仰蘇樓畔更築一懷杜閣以傳遺蹟可乎
遊山得勝覽，不復躡峻嶺。汲泉得甘味，亦輙捨深井。物情大抵然，星替月光耿。虎邱有坡詩，獅吼噤萬黽。名蹟遂獨擅，和者句煉礦。豈知少陵翁，壯遊氣豪猛。劍池闔廬墓，先曾行脚騁。今乃人莫知，湮晦足悲哽。君家吳趨坊，負郭有二頃。盍彷呂汲公，草堂葺荒冷（呂汲公鎭成都，訪浣花溪遺址，重築草堂）。地非浣花幽，跡以誅茅永。庶共仰蘇樓，分占茲山景。羅池誌廟文，孟亭畫壁影。故事倘可循，私心竊有請。

揚州寓齋椿樹一株高五丈許數百年物也夏日納凉了無暑氣作詩記之
檻外靈椿古，繁陰五丈橫。雨來無濕地，夏至已秋聲。借蔭當張蓋，驅炎省搭棚。八千春最壽，老愛此佳名。

其二
靜中觀物理，似爲便衰慵。紅日將增暑，綠陰亦漸濃。因高多宿鳥，無艷惹游蜂。晚飯經行處，盤桓當撫松。

閱明史有感於流賊事
萑苻何意蔓難圖，初起潢池本易俘。賊不殺官猶畏法，兵無戰將孰捐軀。師行共指軒中鶴，寇去方追幕上烏。歴歴前朝陳迹在，是誰專閫握軍符。

其二
百年安堵享昇平，誰肯輕生肇亂萌。死有餘辜貪吏害，鋌而走險小人情。彈丸黑子皆紛起，繩伎紅娘亦横行。好片桑麻繁庶地，烽烟千里廢春耕。

其三
累朝中葉有誅鋤，天爲人多要汰除。孫萬斬來塵滿野，劉千斤起血流渠。瘡深諸老猶言癬，箆後殘黎轉憶梳。也是閻浮提一劫，縱橫白骨莽郊墟。

重到馬蹟山
不到夫椒久，重來訪釣磯。雨餘山色嫩，草長岸痕肥。紫燕教雛舞，烏犍帶犢歸。近游舒野眺，殊勝掩荆扉。

汪屏周宅喜晤畫士張玉川昔年同客文端師邸第者也二君今皆八十餘余亦七十一矣握手道故欣感交集兼寄時齋副憲
四十年前踏軟塵，春明邸舍記靈椿（邸在椿樹衚衕）。那知晚歲無同軰，猶剩貧交幾故人。白首朋簮聯近局，靑燈賓舘憶平津。不知東閣郞君貴，可亦相關念昔因（時齋弱冠時，常共談讌）。

子才以雙湖太守禁妓作詩解之戲題其後
登車紅袖滿啼痕，詩老爲招已斷䰟。十四樓高功保障，平康䕶法好沙門。

其二
八十衰翁已白紛，惜花心在老逾殷。哥舒半段槍無敵，專救人間娘子軍。

其三
南部烟花手䕶持，君房下筆妙言詞。女閭援到齊桓例，莫是貪他夜合資。

其四
巧爲蛾睂作主張，一言感煞衆紅粧。知君九十開筵日，定有湘蘭百妓觴。

其五
多少妖姬又冶容，家家䖍炷瓣香濃。靑樓占得長生位，也抵先儒祀瞽宗。

渡江
又指瓜洲渡，輕舟狎暮濤。江山長不老，名利兩空勞。稍喜張帆穩，寧誇擊楫豪。前途有蘭若，一訪遠公高（謂高旻寺鑑和尙）。

其二
老去要知止，夜行殊未休。已抛文字蠹，猶作子孫牛。大夢誰先覺，勞生敢自由。漆園應暗笑，夜壑苦藏舟。

題嗇生徐州勘災散賑詩卷
勘遍災黎灑淚枯，歸來詩卷帶泥塗。萬家感泣鮮于路，一幅流亡鄭俠圖。死已隨波作魚鼈，生猶栖水似鷗鳬。可憐飢溺相關處，一个儒官抱牘呼。

題曾賓谷運使邗上題襟集
稧飮紅橋事久無，使君重把雅輪扶。詩聯陳起江湖集，句入張爲主客圖。人本玉堂工授簡，官閒鈴閣愛投壺。劇憐我昔揚州住，旅舘淸吟興太孤。

治病
壯健殊無疾，俄驚體不康。刀圭纔下藥，癬疥欲成瘡。誰覔三年艾，徒焮百沸湯。及今猶可治，急選國醫良。

書感
從戎曾問日南琛，中土何期起綠林。敢幸退閒身不與，自傷衰老力難任。江湖憂國迂何補，戰伐稽時禍恐深。只有天心終厭亂，會消妖霧豁重陰。

麥秋大熟收穫纔畢大雨尺餘挿秧遍野詩以誌喜
萬戸歌呼喜不勝，來牟收後雨連塍。挿秧功早晨炊黍，打麥場忙夜點燈。餅餌香聞行路客，桔橰閒似退堂僧。不知此地民何福，兵火西南正沸騰。

夏寒
正當驅暑候，偏怯薄寒時。夏日翻堪愛，秋風似預支。自因水氣盛，枉負樹陰垂。紈扇何須怨，裘還六月披。

懷塞外友人
五馬相隨似弟昆，别來喜聽建牙尊。豈期蜚語傳金穴，竟掛彈章出玉門。援廣難施修月斧，譴深長戴望天盆。可憐昨歲猶書到，念我江南黃葉村。

雨不止
客牕聽雨夜如年，簷澑丁東斷復連。絕似小兒啼不住，終宵攪得老夫眠。

其二
方罫田塍漲白波，甘霖翻恐没新禾。曾經乙巳年荒旱，不敢嫌他雨過多。

贈張友棠孝亷
我來揚州把談麈，絳紗弟子殊侁侁。就中最賞張思曼，七言韻語尤淸新。君亦傾心自著錄，康成門下稱傳薪。講堂散後五六載，毎一相見情彌親。嗚呼近時山長席，鵝湖鹿洞非等倫。鄕官聊作祠祿寄，諸生藉補舘穀貧。此豈有意在學問，毋怪別後同路塵。君獨不以老耄舍，自因知味共苦辛。其思沉密學繁博，功力更復老斵輪。組織能成錦五采，鍛鍊不惜錘千鈞。壘堅牆厚攻不破，開壁一戰摧强鄰。眼前突兀眞畏友，先導吾敢誇梁津。識途馬已智無用，掣韝鷹方氣未馴。看君出應著作手，詞壇旗鼓驚千人。

野泊
扁舟晚泊傍村家，露草浮光月未斜。螢作火城蛙鼓吹，野夫何處不榮華。

訪張瘦銅家人無知者感賦
吳會坊邊巷路斜，重來腹痛幾迴車。孤䰟不第方三拜，才氣無雙温八叉。尙有紵詞歌北里，幷難葛帔訪西華。傷心三十年前事，夜夜深談剪燭花（君昔在京，嘗寓余邸）。

題沈旣堂前軰載書移居圖
買宅何須百萬奢，爲貪隙地好栽花。移居大似村夫子，滿載圖書觳觫車。

其二
檢校資儲一番忙，犬雞都點入行裝。押綱不用鐵羅漢，家具無多只縹緗。

其三
牙籖整娖上行輈，卷帙眞看欲汗牛。比似米家書畫舫，陸行水泛兩風流。

其四
奏賦蓬萊舊擅名，宦成那復作書生。祗應結習難忘處，老戀靑燈倍有情。

其五
八詠樓新葺綺寮，又排書帙遣良宵。只愁撑滿便便腹，難作東陽瘦沈腰。

題瓊花觀圖長卷（卷長三丈餘，多唐宋以來名人題識）
廣陵胭脂氣薰天，惱得天花欲妬妍。一朝飛來蕃釐觀，要與色界爭新鮮。三千殿脚萬驍果，拚擲江山就花坐。南朝枉自誇瓊枝，艷殺羣芳無一朶。風流賢守惜花心，更㮄無雙白石亭。想見滿城遊女集，夜歸齊妬玉娉婷。司花天女偏膽小，驚失瑤林一株好。急遣巫陽下界㝷，收得香䰟天未曉。從此人間不復見，附書難托風箏線。花生花死一千年，只當優曇纔一現。我來訪古步庭墀，但有丹靑一幅遺。兎葵燕麥久荒寂，樓臺猶仗虛名支。月下珮環招不得，卷中人可崔徽識。挑燈題罷露臺寒，一樹冬靑夜深黑（故址今有冬靑一株）。

爲人題畫
上有喬柯下曲池，凉颸微皺碧漣漪。眼前此景非難得，難得蕭閒晏坐時。

讀王予中先生白田存稿敬書於後吾師汪文端公嘗出先生門古人以親受業者爲弟子弟子所轉授者爲門人余於先生淵源故有自也
去古日以遠，道學世所鄙。方厭老生談，孰究先儒旨。風會趨益下，其病正坐此。白田王先生，學獨務根柢。下帷窮六經，挿架辨諸史。蘇湖初敎授，名高特薦起。鑾坡稽古榮（特賜翰林院編修），鶴禁毓德美（上書房行走）。疏廣賜金歸，力更救桑梓。生膺蒲輪徵，殁入瞽宗祀。嗚呼洵完人，邈矣前賢軌。嗟余生也晚，汨没詞章裏。一朝讀公書，不覺投五體。在昔東坡翁，怕見逢掖子。或以鬼怪嗤，或以鏖糟詆。獨於周濓溪，弗敢一言毁。造物乃其徒，恨不奉杖履（見蘇集《濂溪》詩）。是知眞大儒，折盡才華士。我劣本無才，敢以坡自擬。惟此服膺心，傾倒有相似。韓門出陸莊，况是小桃李。雖未枕膝授，豈遂傳衣止。著錄稱門人，例在通德里。祗應飮思源，遠溯崑崙水。

前和立崖虎邱詩勸築懷杜閣以配仰蘇樓葢一時偶見及此未敢必有成也不一月立崖書來已與同志諸公擇花神廟㫄地擬卽日營搆可謂好事矣疊前韵以堅其約
偶然想爲山，未敢必成嶺。我倡懷杜閣，覔水慮眢井。豈期同好多，慕古心共耿。選勝花神㫄，薙草辟鼃黽。不惜錢編埒，寜待金取礦。計日鼛鼓興，趨事力何猛。此邦士大夫，洵多雅懷騁。爲䕶鴻泥痕，如視鳩杖哽。佇見凌虛構，落成在俄頃。茲山有蘇樓，孤寄本凄冷。卜鄰得同調，益張大名永。千古兩詩翁，同占名區景。劔池明月夜，往還有二影。我當來守祠，不待諸公請。

立崖諸公方營杜閣東浦藩伯曁李松雲任曉村二太守聞之共誇盛事適虎邱有蔣氏園求售共捐俸千六百金買爲閣基任君幷以虎邱本白香山守郡時築塘開路遂又祠白公於其中懷賢好古皆名流韵事也書來促余往觀厥成先疊韵奉寄
爲山得大力，蟻垤忽成嶺。諸公營杜閣，規畫方井井。事已聞當路，名宦有軒耿（明軒輗與耿九疇齊名，時稱軒耿，見《明史》輗傳）。尙嫌所荒度，褊仄類坎黽。一擲二百萬，買園剗礓礦。始嘆達官力，逈勝素士猛。風流賢太守，妙思更㫄騁。懷杜方慨慷，思白又凄哽。遂彷彭澤田，秔秫各半頃。溪移浣花幽，路闢香山冷。恰對仰蘇樓，鼎足名並永。因一乃得三，古迹增新景。平池春雨痕，喬柯夕陽影。長作遊讌地，客到酒可請。

戲題任太守書後
虎邱山畔好亭池，名迹將標杜拾遺。要識官官相䕶處，買園先築白公祠。

其二
錦江未穩又烏蠻，瀼水旋抛屋數間。生屢移家死依廡，始終福命讓香山。

蓄一獅猫毛甚長暑天不落戲書
火繖炎官溽暑催，貍奴毛毨尚毰毸。居然五月披裘者，不枉敎他守庫來。

題洞庭尉程前川三百首梅花詩本
梅花性孤冷，貴少不貴多。籬落兩三枝，自足供淸哦。豈知多更好，彌野漫山阿。羅浮數十村，鄧尉千萬柯。遂擅天下勝，遊客紛肩摩。咏梅詩亦然，繁篇古未有。老逋八章出，已占名不朽。何哉程前川，乃至三百首。别開生面目，不落舊窠臼。妙想入非非，消寒遍九九。玄珠直遣象罔搜，璞玉竟代卞和剖。豈特長康畫三毫，自是陳思才八斗。人皆爲梅幸，遇此知己友。相得乃益彰，壓倒衆芳藪。我謂梅不幸，遭此寫生手。巡簷索笑日千迴，攝魄追䰟無處走。色香神韵不畱餘，後世更誰敢開口。澤竭但供一時快，和寡將冷千秋久。由來詩人爭大名，必創奇觀世無偶。叩門示我牛腰卷，萬丈瑤光溢戸牖。我吟一詩飲一杯，竟滿李白三百潑醅酒。

顧晴沙選梁溪詩成瘞其舊稿於惠山之麓立碑亭其上名曰詩塚爲賦七古一首
晴沙妙選梁溪詩，二千餘年盡羅致。一將功成萬骨枯，所餘殘稿將焉置。旣非靑史蕉園焚，敢托黃冊後湖閉。錦軸慮掣桓玄厨，銀杯恐化公權笥。同志有人出奇策，文塚筆塚可援例。遂傍龍山九隴長，選得牛眠一弓閟。或笑秦儒將被坑，或疑李集欲投厠。豈知琢石比槨堅，兼復立亭彷塔瘞。遂使此邑千才人，詩䰟上天魄歸地。雖悲一邱貉不分，且喜千腋狐已萃。昭陵匣殉修稧文，汲郡簡藏編年記。多少精靈聚一團，行看蒸出菌芝瑞。淸芬自少荆棘生，酸氣幷令螻蟻避。宿草滋含文露濃，野花開帶心香膩。嗚呼才人苦愛名，慮到陵谷變遷異。元凱碑付江波沉，思肖函從井底墜。猛將甘作沙塲塵，酒人願化陶家器。此舉正合古遺法，不怕竊鈎出非意。發邱郞識無金銀，掘墳賊豈要文字。况諸作者非並時，前不預知後徒企。賴君作合結同龕，不隔去來今三世。有如周秦紀行篇，蛾睂一堂集佳麗。又如幽燕憫忠寺，馬鬛一坎聚烈義。故鬼新鬼紛並肩，舊雨今雨欣把臂。月下定有秋墳唱，歲除不煩詩草祭。九原詞客果有知，此亦吟朋大快事。我來經過一憑弔，欲喚何人莽無次。但覺蒼蒼宰木邊，常有光芒透山翠。

爲錢梅溪題其尊人養竹山房圖
種樹十年計，不如覔榿栽。榿又不如竹，本具干霄材。此豈待人力，養之從根荄。山房有高士，乃復勤滋培。芟柞茨棘叢，畚除瓦礫堆。生意益以足，出地奮蟄雷。佇看旬日間，直上靑雲開。黙隨風輪長（坡詩：「風輪䁱長春笋節。」），不煩羯鼓催。遂成靑琅玕，森森不凡才。釣竿拂珊海，嶰管鳴鈞臺。畫簜絢五色，魚須搢三台。始知直養功，逈勝手植槐。

哭偉兒
二十年無一哭聲，此生應免起哀情。誰知時命無終泰，臨老西河欲䘮明。

其二
未必興家且保家，少年早自戒豪奢。烏衣門巷牛衣志，不闘人間金犢車。

其三
猶記生時有吉徵，異香滿室兆榮名（兒生於鎭安官舍，時異香滿室）。誰知兆也無憑凖，只得頭銜廪膳生。

其四
拮据參苓恐不供，但愁病劇敢愁窮。一年心力枯何補，囊到空時命亦終。

其五
身病堪醫心病難，生來心性慣憂煎。可憐半月前孤枕，將要長眠轉不眠（臨殁前半月，通夕不眠）。

其六
就醫吳苑半年淹，勢急歸舟夏正炎。氣力自知支不得，時時問過幾郵籖（吳門就醫半年，到家僅六時卽屬纊）。

其七
時到彌畱倍可傷，不呼妻子只爹娘。五更纊息微將絕，忍死催移到我床（到家臥其房不安，速呼移就余床而殁）。

其八
痛定追思痛更深，自知不起病加沉。恐傷乃父心難割，淚欲流時輒掩衾。

其九
兩孫丱角尙兒嬉，他未知悲我更悲。七十衰翁頭白盡，豈能撫到長成時。

其十
彷彿幽䰟尙式憑，微風入戸閃孤燈。定知汝不離吾側，只是千迴喚不譍。

其十一
入棺猶是舊容姿，從此眞無再見期。一語九原聊寄慰，我來應亦不多時。

七夕爲偉兒三七之期
三七剛逢七夕期，常年瓜果具盤匜。而今忍說雙星渡，正是孤嫠飲泣時。

追悼補山使相
萑苻纔起將星亡，丹旐飄飄出蜀疆。嗣祖焉知非是福，李流今已漸爭强。九原氣作山河壯，五等勳封帶礪長（恩封伯爵）。贏得口碑遺論在，公存不至賊披猖。

其二
石稜眼熖㦸鋒䰅，節鉞威名懾萬夫。帝謂魏徵偏嫵媚，人知呂相不糊塗。開邊倖亦書生膽，按部聲先墨吏誅。今日平心論人物，封疆籌略似公無。

聞秋帆制府墜馬得風疾寄慰
烽烟楚蜀正横戈，失足驚傳馬注坡。戎幕共推更事久，軍麾終仗發蹤多。鄭畋風痺猶傳檄，宗澤彌畱要渡河。得與古人同力疾，半人不啻萬人過。

再哭偉兒
紙錢焚與作㝠資，知到閻羅第幾司。汝去决非爲賤鬼，我來翻幸有親兒。生前小膽多驚恐，死後孤䰟孰䕶持。思子臺空聊假寐，夜深或有夢來時。

聞秦蜀兵夾勦流賊奏㨗喜賦
軍報傳來野老家，喜聞奏㨗出褒斜。固知賊尙非張角，從此軍應獲呂嘉。腹背夾攻窮穴鼠，尾頭雙捲運常蛇。由來討逆須威克，持重徒延歲月賖。

其二
屈指軍興歲一巡，冦氛流毒遍村鄰。醉人味似糟豬肉，殤鬼䰟爲野馬塵。復矢幾家招故壘，亂骸何處認前身。而今絕似償冤報，賊寨啾啾哭碧燐。

答子才見寄之作
仙有飈輪佛有航，書生失計落詞塲。死生於世何輕重，詩卷憑人說短長。曾未上書靑鎻闥，也無殺賊綠沉槍。如何結習猶癡甚，徒詫文章萬丈光。

顧晴沙輓詩
同向江天把釣竿，扁舟來往最交歡。曾爲才子先登第，要作高人早去官。遺愛尙畱秦蜀道，吟情欲闢杜韓壇（君詩另成一家）。那堪纔寄詩筒去，不及燈前一拆看（《詩塚》篇纔付夜航船寄去，是日卽聞君訃）。

其二
省署簪毫出建牙，我歸君亦卽還家（君歸田後我一年）。居鄕月旦持淸議，奉母晨昏誦白華。藻思㨗如驚蛺蝶，草書工過壓蝦蟇。誰知手選梁溪集，自殿羣賢押後車（君選《梁溪詩集》甫刻成）。

湖海
湖海生平氣，徒悲兩鬢皤。作詩新意少，入夢死人多。薄俗羶螻蟻，虚名疥駱駝。何當一藤杖，空谷老烟蘿。

讀杜詩
杜詩久循誦，今始識神功。不創前未有，焉傳後無窮。一生爲客恨，萬古出羣雄。吾老方津逮，何由羿彀中。

用少陵壯遊篇韻寄題懷杜閣兼呈東浦藩伯松雲曉村兩太守曁立崖明府
曠世有相感，千古惟名場。杜陵天人姿，才思軼班楊。一生遇坎壈，枳棘棲鸞凰。乃其驚人句，塞破萬錦囊。至今咳唾餘，猶足潤枯腸。所以名不朽，高欲摩穹蒼。後人仰遺躅，肯使墮渺茫。成都背郭宅，任城泛池航。至今尙䕶惜，歴劫窮滄桑。茲山公所咏，闔廬邱墓荒（卽杜句）。是知一兩屐，曾踏山花香。乃讓東坡詩，獨占七里塘。自因題壁句，風雨湮淋浪。我來偶披檢，潜采耀矞皇。好古有同志（立崖），興起購豫章。寄懷擬築閣，旻霄凌蒼涼。當路聞此舉，快若獲舊忘。别買蔣詡徑，來爲鄭公鄕。淥水舊名園，老桂森出牆。逈勝浣花溪，當年只草堂。旣振墜緒冷，儘供遊興狂。名更塔影舊，地恰海湧㫄。遂使千人石，突過萬仭岡。我思公生平，鍛羽飛鶖鶬。身悲空囊澁，命托長鑱强。西枝村選僻，東柯谷向陽。蜀郊住稍久，貲索錄事王。㝷復客梓閬，依人乞餘光。嘉陵未暖席，渝水旋褰裳。瀼西賃草屋，風捲不得藏。力耕仗獠奴，勞以酒一觴。晚落潭衡間，牛酒遽召殃。統計所歴處，無非謀稻粱。正因饑餓極，翻以醉飽亡。壯遊惟此地，年少逸興長。想當登眺時，佳麗快遠望。劔池寒流碧，石壁返照黃。跌蕩風月窩，吟嘯花柳行。故應䰟魄戀，驂鸞騎白狼。黙令晦迹顯，丹雘煥棟梁。名流愛勝地，旣死猶膏肓。顧非扶輪手，誰爲力表揚。舉廢冷灰火，輟俸剜肉瘡。傑搆屹百尺，坡亦在下牀。古迹有雙淸，大名無兩傷。氣已壓短簿，景堪畫長康。從此虎邱勝，流播益未央。繄余拾級上，矯首凌八方。緬懷昔賢踪，憑弔心激昻。復嘆鉅公力，締造傳遺芳。雲磴聳崒嵂，風潭漾滄浪。彷彿何氏園，石林暑有霜。深壑透宛委，浮嵐接良常。懸知公精靈，乘雲翩來翔。

夢中
月影橫牕夜向闌，峭凉新入覺衾单。夢中新鬼逢多少，偏是亡兒一面難。

秋帆制府挽詞
初聞末疾困炎陬，誰料騎箕碧落遊。羊祜惠猶畱峴首，馬援功未竟壺頭。風凄列帳悲笳曲，月冷籌邊古驛樓。太息荆巫尙烽火，益無人可倚軍謀。

其二
兩湖節制擁高牙，俄値兵氛亂似麻。劫火炎岡無玉石，殺機起陸有龍蛇。蠻箋夜草招降檄，里鼓晨催轉餉車。辛苦頻年戎馬地，故應䰅髩總霜華。

其三
封疆敭歴廿餘年，重是初階出木天。死定仍爲香案吏，生曾獨領玉堂仙。共推雅量休休大，不藉威名赫赫傳。此後孤寒更誰倚，龍門囘首總悽然。

其四
踪跡雖疎意自親，江湖每荷寄書頻。虛煩爲我高懸榻，不及從公醉吐茵。南國烽烟悲遠道，東山絲竹渺前塵。不堪重過靈巖館，剩有羊曇淚滿巾（去春遊公靈岩别墅）。

用白傅虎邱寺路韻題白公祠
虎阜東西寺，詩仙載酒頻（時人稱公爲詩仙，見《舊唐書》本傳）。至今遊賞處，又有表彰人。地較匡廬麗，園更蔣徑新。名流䕶名蹟，應與共千春。

其二
杜蘇鐺脚峙，靈爽往來頻。恰比三游洞，何須九老人。山川今視昔，亭舘舊翻新。懷古情何限，年年此地春。

滄來刺史自婁東來攝守吾常婁民送者滿道繪圖以記爲題四絕句
移守裝輕一鶴琴，送行人滿召棠陰。暫時小别猶攀戀，知是居官惠愛深。

其二
循聲久已播南蘭，竹馬爭來擁路歡。送者要遲迎要速，敎君去住兩俱難。

其三
常州太守例詩人，恰替誠齋作後身（楊誠齋曾守常州）。爲語婁民莫相妒，畫溪惠水要吟春。

其四
截鐙攀轅古所聞，而今也作弁髦論。好官終屬名臣後，君是襄勤一品孫（君曾祖襄勤公，康熙中名臣）。

公相阿文成公挽詩
黃髪番番映殿墀，秋風俄報飾巾期。望兼勲德裴中立，身繫安危郭子儀。百戰功名圖像早，九重思禮乞骸遲。老成殂謝何勝感，不但羊曇哭故知。

其二
汗馬歸來錫命榮，爵頒圭組位鈞衡。周官已極三公貴，魯論猶餘半部精。行酒從容人避席，聽歌慷慨客彈箏。生平論相推姚宋，不敢輕言秉國成。

其三
烽火無端楚蜀疆，共期元老奮鷹揚。年高不復臨軍旅，身在猶能重廟堂。華衮易名公論定，豐碑賜葬國恩長。祗應一事還畱憾，未見荆巫靖陸梁。

其四
曵履星辰地最尊，敢將疎賤説交親。曾經戎馬同甘苦，頻向江湖念隱淪（每見余族孫味辛中翰，必問余近狀）。相業已歸靑史傳，軍諮今亦白頭人。此生無復西州過，遙憶平津淚滿巾。

題鄒蓮浦小照
林霏澹無痕，深樹皺衆綠。超然靜者心，小憩寄幽矚。一童抱琴來，松風正謖謖。

子才昔年預索輓詩竟無恙今以腹疾就醫揚州又索生輓戲再作以遲其行
昔年索輓卻仍畱，再爲先生賦遠遊。生有自來從萬里（君自言前生點蒼山老猿），死無遺恨占千秋。門前贄并收粧閣（晚年多女弟子），海內詩皆入選樓（採時人詩作詩話）。只恐替人難覔得，驪駒歌罷又停騶。

其二
不早休官也列卿，超然湖海結鷗盟。烟花享盡人淸福，詩卷遙收世大名。不古不今成一則，非仙非佛自孤行。未須便辦迎笙鶴，天尙畱君賦鹿鳴（明年戊午科鄉試，君重屆鹿鳴宴矣）。

荆襄
生得千山作賊窠，不知天意竟如何。因糧掠地行常飽，隨路驅人聚益多。豈有川原分李特，已聞將帥用廉頗。江天野老頻凝望，早晚鐃簫奏凱歌。

其二
正享重熙愷澤流，太平如此爾何求。朝廷豈有人藍面，史册從無賊白頭。萬木秋風猶唳鶴，滿山夜火正椎牛。也知草竊終何用，已是瘡痍數十州。

其三
軍郵頻歲羽書飛，殺氣蒼茫黯夕霏。有福帥臣先賊死，無功幕客得官歸。承平士女驚金鼓，辛苦兵徒臥鐵衣。誰慰至尊年大耋，焦勞問夜到晨暉。

其四
笳鼓專征重將壇，已調勁旅赴師干。得人死力非威劫，殺賊先聲要命拚。抵掌談兵誰不易，設身處地始知難。卻慚壯歲從戎慣，今日徒成袖手觀。

鈔關門放舟至高旻寺訪鑑公練塘
㝷僧閒喚槳牙開，正値秋成稻滿堆。近路仍遙緣岸曲，順流忽逆爲潮來。疎林霜薄纔黃葉，淺渚沙明少綠苔。一笑到門剛過午，闍黎鐘已放齋囘。

題崔景高積書圖
貽子黄金籯，不如敎一經。斯特古語耳，移步漸換形。斯文積輕後，卷帙亦不靈。殘稿覆醬瓿，故紙糊牕櫺。胡爲君癖好，籖軸購滿㕔。宛委搜逸典，良常訪新銘。多逾鄴架蓄，秘入曹倉扄。揚州繁盛地，氣溢錢刀腥。君獨以此勝，似欲别渭涇。那知非豪舉，家有四寧馨。大者擅才思，快若新發硎。小亦目十行，背誦翻水瓶。生兒有如此，忍不豐其翎。縹緗厚所儲，學海恣揚舲。會看學成後，稽古榮大廷。虎觀奪重席，鯨鏗應寸莛。始知積書力，猗頓去逕庭。翁未雙垂白，兒已萬選靑。

又題景高小照
獨向林霏靜處行，午風凉透袷衣輕。笑君愛寂翻喧甚，上有松聲下水聲。

題程晴巖小照
人似芙蓉出水初，淸標應在玉堂居。畫師錯會長康意，邱壑移來置幼輿。

中秋後曉村太守招遊懷杜閣閣在左偏已塑少陵像中爲白公祠設香山栗主右别有樓遂幷移東坡像於此仍㮄爲仰蘇總名曰三賢祠虎邱從此更增一勝地矣再疊前韻題蘇樓下
人隔唐宋朝，地分秦蜀嶺。誰能聚諸賢，晤對共廬井。作合有妙手，術過先生耿（南唐有耿先生，能攝人入山，見陸游《南唐書》）。因杜兼及白，營築力已黽。并移仰蘇樓，粉繢飾荒礦。幾同縮地幻，直過移山猛。想見三詩䰟，結伴共馳騁。出有同游樂，居無獨吟哽。坡也雖後軰，才思潮萬頃。恰稱三雅聯，豈同孤鴈冷。相得乃益彰，彌擅千秋永。獨悲公去後，幾閱滄桑景。至今少替人，空矗高樓影。一廡倘可分，所願不敢請。

三賢祠在塘北舟行從斟酌橋入可直到門然橋低不能過大舟也曉村語余今年六月十日祠將落城忽風雨大作雷擊橋碎遂可改造大橋以通官舫謂非三賢之靈欲昌其遺蹟乎補記以詩
高閣翔鸞峻，平橋彩鷁妨。一聲劈雷斧，百尺起虹梁。自是神開路，從堪客泛航。名區䕶靈蹟，佳話滿山塘。

其二
傳世惟詩卷，詞人力幾多。那知千載後，尙有百靈呵。石碎如丹粉，橋開壯綠波。由來霹靂舌，詩筆本難磨。

再題懷杜閣
杜公遊跡久成塵，偶檢遺篇指昔因。聊欲峴碑吟過客，敢爲左傳作功臣。騷壇喜試凌虚步，幕府能扶大雅輪。從此虎邱增故事，山塘兼占浣花春。

題查惕存檢書圖
崔家圖積書，君家圖檢書。得書必須檢，方不飽蠧魚。汲綆詎嫌數，搬薑莫厭劬。顧非書癖深，誰肯此剔梳。所慮近代來，卷帙日塡委。一部十七史，從何處檢起。况有諾臯怪，更復堅瓠俚。萬籖收不盡，五車載不止。重且汗百牛，訛又渡三豕。欲檢下手難，烟海浩無涘。不如還守約，巾箱有妙旨。兎園冊一編，就我村夫子。

題張敬業小照
砥室疎櫺俯碧流，峭凉天氣尙科頭。篔簹千个荷千柄，認是君家高詠樓。

其二
書法爭推腕力强，新鐫名帖戲鴻堂。閒來洗墨池邊坐，何不濡毫寫硬黃。

其三
隔斷紅塵似澗阿，竹梧亭舘綠陰多。一椽欲彷樗園例，借作堯夫安樂窩（君家樗園屢借蔣春農、袁子才作寓，故戲云爾）。

寄題法梧門祭酒詩龕圖（君蒙古人）
杜詩萬里行，歐詩三上成。作詩必以龕，毋乃拘心旌。豈知渺衆慮，端在嚴關扄。或仰屋梁臥，或觸醋甕傾。屏除萬籟靜，獵微窮至精。詩龕之築無多楹，虚白一室涵空明。曾無四圍皂羅幛，但有五夜鐵燈檠。想當晏坐吟興發，風簾不捲爐烟輕。眼光直洞重垣透，思路逈裊層霄淸。一龕廣不過十笏，已逾五百由旬程。信哉人地兩超絕，毋怪詩律堅長城。聞公家世本沙漠，契苾勲門埓褒鄂。卽今西南戰伐殷，何不奮戈就戎幕。乃耽手筆造鳳樓，遂忘弓刀畫麟閣。緣知風雅味獨深，嗜好與世酸醎各。君不見雲石小海牙，橫絕酸齋作。鴈門薩都剌，亦壓蘇天爵。公才十倍此數人，已爆高名動寥廓。惟有湛然居士集（邪律文正公），經濟文章胸可拓。好當彌勒結同龕，一瓣心香寄所托。

題佩香畫桃花小幅
一般穠艷笑春風，才女描來便不同。好當崔徽寫眞卷，案頭常對一枝紅。

再哭偉兒
卒哭踰時序又更，一言寄汝莫傷情。老懷尙藉觀書遣，不忍因兒便䘮明。

其二
朱查二老大名垂，都有生前哭子詩（見《曝書亭》及《敬業堂集》）。嘆我才無古人半，也敎折福到佳兒。

閱邸抄賊至利川邑令尹英圖約鄰邑周景福糾集鄉勇截殺數千大獲全勝喜賦
邸報傳來信已眞，利川江上破黃巾。能糾義旅同殱賊，自是淸官素得民。白梃不須矛㦸鋭，丹楓都變幟旗新。早聞聖主酬功速，遷秩蠲租㢲命申（縣令皆擢郡守，邑民蠲租三年）。

其二
衝鋒破陣總鄕農，抛卻鋤犂學挽弓。皮蹴毱空稱練士，毛葫蘆轉遣臨戎。勒成部伍如軍令，戰死沙場亦鬼雄。都是國家培養出，同讐敵愾到兒童。

其三
經年羽檄促征驂，只望雄師虎穴探。絕塞徵兵挑甲卒，深山轉餉挽丁男。朝家錢幣糜千萬，幕府金貂賜再三。今日戰功堪載筆，翻輸吏徤土軍憨。

芸浦中丞移節閩疆不數月復奉命來撫江南吳民歡聲載道爰紀以詩卽贈
絳節移閩暫駐騑，吳儂翹首正依依。重來天果從人願，小别公如作客歸。民慶二餔長有托，吏遵六計未全違。福星合在江南照，那許他邦久借暉。

其二
來往郵籖兩月期，故園頻喜駐旌麾。似償少日題橋柱，惜未炎天啖荔支（仲秋到閩，孟冬卽調任）。三節還鄕豪傑事，一年借冦吏民思。向隅獨有閩人嘆，不得畱公見設施。

其三
仙霞高嶺劔州灘，囘首今辭行路難。人指江南爲福地，帝知吳下憶淸官。兵氛路遠民安堵，穡事年豐戸飽餐。早識隨輪膏澤到，下車時正雪花團（自七月不雨，公到任日乃大雪五寸）。

題汪韡懷比部松溪漁唱圖
松桂陰森飽雪霜，世家喬木歴年長。誰知蠶尾題詩後，又續芸編四代香（君高祖有箕山園，王阮亭題詩，見《蠶尾集》）。

其二
故鄕亭墅帶淸流，老去情懷憶釣遊。計日支笻上高閣，晴牕閒看弄漁舟。

題謝薌泉侍御自焦山放舟金山觀月圖
焦廬探勝躡靑孱，吟到黃昏月一彎。何事借庵庵不借，聽君放櫂向金山（焦山詩僧巨超，號借庵）。

其二
吹海爲天句獨雄，緣知心境兩淸空。江神也助君豪興，不敢掀他斷渡風（君詩「高浪入雲飛作雨，冷風吹海化爲天」句最雄傑）。

其三
金焦久占老坡名，却欠挐舟泛月明。從此澄江凈如練，詩家爭唱謝宣城。

其四
千秋此月此江天，獨被先生攬勝緣。笑我頻年往來慣，不曾敢放夜遊船。

題周竹樵國博抱琴聽泉圖
幽㝷一徑入林深，閒喚鬅童帶素琴。不用更彈流水調，泠泠水樂有淸音。

其二
此泉猶是在山時，流出人間幾路岐。今日故林重聽取，成連應倍覺情移。

題程湛之漁樵雙照
問荅漁樵兩幻軀，宛如論易邵堯夫。何當倚杖從㫄聽，參透先天太極圖。

其二
已似高僧入定時，一身化兩自神奇。笑他船尾漁娘好，枉把摩登咒力施。

素食招夢樓佩香小集寓齋
客中破寂賴吟朋，小治伊蒲饌尙能。雅集不妨粧閣女，枯禪俱已在家僧。座無何肉淸如水，室有唐花暖未氷。便抵吳門蔡經宅，麻姑親降寵難勝。

其二
不是持齋學太常，劉輿膩恐汚淸芳。得邀霞帔來仙界，敢溷天花散道塲。春茗烹當重醖酒，臘梅開作辟寒香。畱賓莫笑無葷（本作暈）血，此亦詩家白戰方。

揚州遇陸朗夫中丞子文駉感賦
士龍子弟見無因，忽遇饑驅邗水濱。亷吏可爲兒作客，故人已死鬼成神（湖南人傳公爲全省城隍神，質之謝薌泉侍御，亦云）。西華冬服猶披葛，南國春祠共薦蘋。聞道靈旗移故土，貽庥倘救後人貧（蘇州人傳公調江南城隍，王夢樓云）。

題陳樹齋軍門瓣禪圖小照
瓣香妙諦証祗園，誰識官階一品尊。富貴散場如夢境，英雄歸路是禪門。偶搴蕉葉聊趺坐，不染蓮花本凈根。蘭錡家聲有賢子，何妨持偈隱江村。

題周松靄杜詩雙聲疊韻譜括略
詩以詠我言，本從聲韻出。中有條縷分，古疎後漸密。隱侯辨仄平，孫炎著反切。關鍵一以開，千載莫能易。雙聲與叠韻，六朝始梳櫛。碻磝音響連，腥瘦字母壹。北有魏伯起，南有謝希逸（碻磝疊韻，見《南史·謝莊傳》；腥瘦雙聲，見《北史·魏收傳》）。此法皆講求，秘矜專門術。杜陵益精嚴，對屬百不失。侵簪月影寒，逼履江光徹（杜詩侵簪疊韻，逼履雙聲，見《雲溪友議》）。老去詩律細，此亦細之一。倘其可不拘，何以名爲律。無何讀杜者，過眼付一瞥。但誇奔絕塵，不屑駕循轍。海昌有周子，遙契得眞訣。手著括略編，韻學乃盡泄。從來文字緣，每隨氣運闢。古人抉其大，後人剔其窄。非必後所增，都自鑿空獲。卽如近體詩，古人所未識。抑揚抗墜間，妙有自然節。古人縱復生，不能變此格。是知本天籟，豈鑽牛角僻。茲譜雖小道，源出脣齒舌。詎畫混沌眉，乃導崑崙脈。反語田顚童，測字杭兀术。矯揉尙稱奇，矧此諧皦繹。允作杜功臣，藝苑更繩尺。音籖韻府外，另竪一幟赤。

聞賊入蜀將軍明公統索倫吉林兵追及擊殺萬餘自此逆黨震懾蕆功當有日矣喜賦
荆襄漸覺少兵塵，都入蠶叢作亂民。豈有井蛙成白帝，尙煩鐵馬渡靑神。健兒氣力三韓種，宿將威名百戰身。至竟戎行須素練，廿年功早震峨岷。

其二
賽兒邪敎起經年，處處蜂屯煽白蓮。草竊若非塗地敗，蔓延將更越疆連。醜徒今作纍纍狗，老將仍追跕跕鳶。漏刄縱餘遺孽在，也應喙伏散如烟。

其三
當陽破後賊謀更，只掠村莊不據城（賊據當陽城，爲兵民圍殺，他賊專事野掠）。此軰豈曾逢大敵，向來過看作强兵。臨淮令到旌旗變，焦縱亡來壁壘平。殺者十三逃十七，一盤棋漸可收枰。

其四
朔風獵獵颭牙旗，况有追風萬騎馳。兵不畱行民少警，野無所掠賊將饑。赤眉何地潜林莾，白骨無名滿路岐。老聽㨗音尤竊幸，及身得見蕩平時。

袁子才輓詩
索輓連番竟不行，此番眞是送登程。死應仍去爲猿嘯，生不畱看賦鹿鳴。花月千場供老福，詩文一代享高名。只愁未免風流罪，欲爲繙經度化城。

其二
三家旗鼓各相當，十載何堪兩告亡（謂君與蔣心餘）。今日倚樓唯我在，他時傳世究誰長。本非邢尹生相妬，縱到彭聃死亦殤。衰朽只悲同調盡，獨搔白首覽蒼茫。

王西莊光祿輓詩
歲在龍蛇䜟可驚，儒林果失鄭康成。宦情淡有千秋業，文望高於一甲名（公甲戌㮄眼）。白首叢編成又改，靑燈老眼瞽重明（雙瞽後再明）。從今學海誰津導，我哭先生爲後生。

其二
束髮攻書到老翁，未曾一日輟研窮。遍搜漢末遺文碎（公最精鄭學），不鬬虞初小說工。後輩豈知眞學問，幾時再有此淹通。存亡莫道無關係，直在蒼茫氣數中。

其三
風趣長康半黠癡，牙籌不諱手親持。出門誤認儀同宅，築室遙催錄事貲。皇甫三都求作序，李邕四裔乞書碑。卽論致富惟文字，前軰高風亦可思。

年來孫補山畢秋帆兩制府阿雲巖相公相繼下世林下則顧晴沙袁子才王西莊又物故生平交舊一時俱盡凄然感懷
老來不復作詩新，偶作詩惟哭故人。哭盡故人無可哭，孑然顧影自傷神。

其二
武緯文經將相功，儒林文苑亦宗工。此皆數十年成就，何意淪亡一歲中。

戲贈蔣瑩溪納姬
風情臨老尙兒嬉，買得嬋娟髩已絲。猶勝詩人張子野，行年八十娶雛姬。

其二
曾是瑤臺第一仙，舞衫歌扇最翩翩。可應一念囬頭岸，甘與維摩結凈緣。

其三
鷁舫魚軒送到家，臘前春早綻梅花。竹籬茅舍淸寒甚，要奉仙人萼綠華。

其四
花燭先期半月忙，口脂面藥扮新郎。背人自把菱花照，小試蘇家拔白方。

其五
遣得楊枝太寂寥，知君愛聽戰塵囂。河東獅已無聲吼，又覔臙脂虎横挑。

其六
風景方將裂老顚，當筵平視竟無緣。麻姑鳥爪何曾想，枉被方平一頓鞭（令兄立菴不許見客，故云）。

除夕
年年除夕醉深巵，今歲屠酥但酒悲。思子臺邊何限淚，一兒死别一生離（時彥兒以考舘入都）。

卷四十　戊午
戊午元旦
古稀過又兩年期，望闕朝衫歲一披。世事漸如雞肋味，詩情猶剩虎頭癡。流年老幸春還到，晚運衰非力可支。差喜筋骸粗健在，東南山水擬探奇。

蔣母陳太恭人七十壽詩
記得西池有使星，夫人名以上元稱。欲知壽母通仙籍，設帨剛臨不夜燈。

其二
淑德能持福渾圓，閨門禮法世爭傳。烏衣門第牛衣話，便抵班昭誡七篇。

其三
綵戲盈庭壽讌開，重闈樂事笑銜杯。人間此福談何易，都是慈暉長養來。

其四
壽蘐堂上燦雲霞，恰報瑤籌海屋加。共說麗韶春正永，綺牕纔綻早梅花。

春仲出行
嫩黃新柳未成陰，幾日春風綠滿林。絕似玄纁三入後，一番加染一番深。

其二
自是東風引綺羅，撩人春色不須多。一枝紅杏出牆見，便有少年携酒過。

至蘇州寓懷杜閣後樓卽事
偶指名賢故跡湮，祠成館我亦前因。敢援彌勒同龕例，縛帚聊爲灑掃人。

其二
䕫府成都各草堂，何曾佳麗比山塘。故應覽遍人間世，千載䰟猶戀此鄕。

其三
斟酌橋通畫舫游，都來塘北泛明流。冶坊浜裏將寥落，漸少人登舊酒樓。

其四
道學難參花月塲，况兼蜀洛久參商。如何廟祀程夫子，只與東坡隔一牆（比鄰有二程夫子祠）。

其五
碧桃花映水微波，曉起園丁掃綠莎。小雨乍晴風漸暖，今朝遊客必然多。

其六
古跡翻新似雉媒，惹他屐齒滿蒼苔。山僧不識名賢力，只道遊人爲我來。

其七
垂老光陰夕照斜，風懷聊復逐鉛華。惹他年少竊相笑，如此白頭來看花。

其八
名園樓閣表前賢，點綴溪山物色妍。自是承平好光景，頗聞秦蜀正烽烟。

去歲偉兒就醫寓舍在伍相國祠東今來過此泫然有作
往事追思灑淚紅，半年醫藥竟無功。籃輿重過靈胥廟，忍聽人呼伍相公（兒行五，家人呼爲五相公）。

遊網師園贈主人瞿遠村
市闤難把塵囂隔，何許林扄擅幽僻。主人好客過鄭莊，買得名園集裾屐。買園貴舊不貴新，爲要濃陰綠如帟。惜哉喬柯已伐盡，但有一池枯葑積。乃窮土木妙結搆，欲以新景賽古色。小山堆出華子岡，幽壑嵌來到公石。一重一掩曠奥兼，燠館凉亭境屢易。若非導僮幾觸柱，倘藏逋客敢搜壁。想當意匠經營時，多少黃金付一擲。明月淸風四萬錢，笑他子美眞寒乞。就中風潭已改濬，數畝中涵百頃碧。網師之名尙仍舊，定有千石魚策策。紅衣垂釣可作圖，靑笠拏音便泛宅。老夫大發結網想，擬捉銀鱗長一尺。

族兄者庭八十壽詩
官爲循吏壽耆年，通德門高列綺筵。趙璧已歸城十五（兕觥歸趙事），朔桃正熟歲三千。科名最久無同輩，簪笏相承有後賢。我托茅家好兄弟，相隨巾舄共遊仙。

題印淞汀同年隱几觀書遺照
京兆門高蘂㮄聯，秋風同赴鹿鳴筵。披圖今日重相見，囘首俄驚五十年。

其二
按部威名接柏臺（君由御史觀察浙東），經猷都自讀書來。一官未竟靑箱業，留與兒孫著作才。

瘦銅子孝彥來見泫然有作
葛帔相看淚滿衣，貧官門戸已全非。僅餘我作靑蠅弔，猶憶君邀畫鷁飛（余赴鎭安任，過蘇州，瘦銅具舟邀遊石湖）。身去空留詩句好，命窮直到子孫微。一驂脫贈終何補，慚愧論交共瘠肥。

題單竹軒山水知音圖
觸手生春濟物心，活人陰德歴年深。誰知預養和平處，早在空山綠綺琴。

其二
流水高山結素知，知君林壑有幽期。只愁名掛翹材館，未是揮絃晏坐時。

題短簿祠
短簿祠高虎阜東，故居人指梵王宮。誰知捨宅歸僧寺，翻占名山地百弓。

題錢疁田林屋夜遊圖兼呈尊人竹汀宮詹前軰
具區之勝古林屋，金簡玉書扄秘牘。頭上波濤脚底雷，相傳地道通粤蜀。道書編列雖第九，實壓洞天三十六。我欲往披岳瀆經，去秋已泊錦帆涇。靈威笑我不識字，作使風雨迴揚舲。竹汀先生勇過我，萬頃洪波駕飛舸。七十二峯一覽收，將訪左神尙未果。從行乃有狂次公，月下竟去探嵌空。鍾乳滴衣苔滑屨，蝙蝠亂撲炬火紅。窘步足如走懸索，僂行腰且彎强弓。前曠中奥後軒豁，直到徑絕風雲通。歸來放筆賦長句，來證先生水經註。先生大喜酬瑤篇，倍憐膝上王文度。快哉茲遊足千古，特爲名區增典故。昔者坡老游石鐘，携兒同聽風浪衝。不聞邁也出傑作，能與鞺𩍈聲爭雄。近時竹垞亦來此，神景觀前半途止。笛漁并未捧杖隨，但遺賓徒叩宛委。豈如先生樂事專，父子共佔名山川。繪之素冊記勝蹟，此詩此畫皆可傳。我將蠟屐踐㝛約，携向洞壁親摹鎸（去年八月，余欲遊洞庭，爲風雨敗興而返）。

述菴司冦竹汀宮詹過懷杜閣寓齋小集
舊雨一朝集，欣聯李郭舟。若非憑勝地，安得召名流。幸脫龍蛇厄（子才、西莊皆以巳年下世），同爲笠屐遊。山塘人已說，好作畫圖畱。

其二
館閣靑雲契，林泉白髮年。相逢非偶爾，欲别輙凄然。况是鶯花地，而當櫻筍筵。一尊同話舊，能不重流連。

三月十日寓齋前牡丹纔試一花次日半開者數朶十二日曉村太守讌東浦藩伯湛露廉使柳亭觀察于此則百朶競放矣以後士女遊觀連日雜沓雜記以詩
聞道旌麾過使車，牡丹連夜發穠華。比他羯鼓催還速，富貴花原勢利花。

其二
那得才人不露才，名花亦愛向人開。一枝背面亭亭立，也對紅欄抝項來（花面皆側向人）。

其三
錦棚陰下集珠鈿，人面花姿一樣鮮。小立無言心自忖，不知顏色果誰妍。

其四
翠翹紅袖總媐春，稍爲移牀避韈塵。滿架名花讓人看，老夫卻看看花人。

其五
此來專結牡丹緣，繭栗催開七日妍。看到落紅吾亦去，人言薄倖杜樊川。

曉村太守連日讌客於三賢祠余以寓客屢作座賓賦詩誌雅
名園改築古賢祠，太守風流集履綦。肯與前人圖不朽，必非俗吏所能爲。習池此日多遊跡，峴首他年有去思。早是與民同樂意，不言已遍路人知。

其二
地主翻敎作座賓，僦居已是授㕓民。屢陪上巳流觴宴，幾比中書伴食人。釦砌日烘花拆甲，觥船風過酒生鱗。浣花故事眞重見，嚴尹移厨到水濱。

三賢祠成皆曉村之力詩酒遊讌足繼前軰風流洵虎邱佳話也再作詩以諗後人
平山敞維揚，多景屹潤州。昔人宦遊地，每托勝蹟畱。任君守吳郡，三年惠愷流。緬懷前賢踪，歴歴在虎邱。買園爲築祠，荒度妙運籌。位置杜白蘇，恰有堂閣樓。似昔造園時，預爲三公謀。祠成景殊絕，亭館淸且幽。爲是手營搆，公餘屢來游。士女不避路，花木欣停騶。豈惟表前賢，直可當莵裘。庾樓江州詠，習池襄陽謳。行當擅此勝，名區占千秋。

其二
杜老與坡公，偶然作過客。惟有香山翁，治郡留惠澤。矧茲山塘路，又其所增闢。岸栽桃杏紅，水蒔芰荷碧。故應廟食此，秩祀占一席。君來繼爲守，百事勤擘畫。淤濬城河泥，堅甃運堤石。居行竝蒙福，民乃不知役（君濬省城內河道，又葺運隄石工）。得非白後身，重來建長策。我讀長慶詩，虎阜紀遊跡。一年十二度，詩酒寄酣適。今看騶從臨，想見古裾屐。風流千載同，何必今異昔。

春蘭禁體和呂叔訥廣文
霜雪亦靑葱，春來發幾叢。有香羣草內，無色萬花中。粉氣薰當借，鉛華寫未工。幽人憐臭味，最喜素心同。

吳下諸生聞余至多以詩來謁頗費應酬率賦
偶此成流寓，何期戸屨盈。我慚無實學，人尙愛虛名。豈有傳衣付，殊勞倒屣迎。此邦風氣好，前軰肯心傾。

其二
枉將心力泥風騷，湖海生平氣本豪。功業老難投袂起，聲名古且鑿坯逃。人能不朽方爲壽，俗有相知尙未高。慚愧蕭蕭雙白鬂，猶將鞶帨動時髦。

將别寓樓題壁
三賢祠廟虎邱㫄，借得樓居正豔陽。古蹟薪傳詞賦學，名園壟斷綺羅香。題詩豈有紗籠壁，治具頻賒酒過墻。竿木逢塲聊作戲，老來眞愧少年狂。

題瞿花農洞庭泛月圖
吳洞庭非楚洞庭，近游我尙阻揚舲。羡君眞聽湘靈瑟，放櫂君山月滿汀。

讀史
盜起開元後，渠殱正德中。古今多變局，天地少全功。未事幾誰覺，臨危力已窮。陳編供閱歴，愁對一燈紅。

杭州晤同年謝藴山藩伯
汾晉移旌僅一年，重來浙土奏旬宣。帝期東海長無警，公與西湖夙有緣。杭越總歸千厦庇，白蘇僅以兩堤傳。早聞力挽頺風處，先凛氷霜素節堅。

其二
退衙無事擁牙籖，補史亭前晝下簾。不擇地知文思湧，無堅城爲筆鋒銛。名高應竝湖山久，才大何妨嘯詠兼。勲業文章都佔盡，使君毋乃取傷亷。

晤同年馮星石
瓊林同赴日初寅，彈指幾將四十春。福地湖山歸養日，戲塲袍笏倦遊人。一編自訂睂山集（君補註蘇詩，七年告成），五畝猶懸魏闕身。㮄下未交林下見，相從那不白頭新。

藴山招同星石湖舫遊讌
靑雲同㮄幾人存，三老相逢意倍敦。畫舫烟波人在鏡，行厨櫻筍客開樽。湖山謝傅圍棋墅，松檜馮家大樹村。慚愧遊春煩地主，旌麾遠出湧金門。

題星石夢蘇草堂圖時著蘇詩合註已成
我家顧塘橋，坡公上仙地。乘雲或來歸，乃不我一詣。翻訪大馮君，千里到幽薊。我賤君方貴，頗疑坡勢利。豈知君與坡，千載有獨契。睂山詩一編，箋疏良不易。一在援舊典，一在考時事。景盧但博觀，放翁亦引避。辛苦王梅溪，集註尙未備。施本稍後出，綿津加補綴。近時初白翁，精心更排次。我嘗靜披㝷，似已無遺議。君也讀書多，一覽見疵纇。遂獨出手眼，訂訛辨同異。大節据長編，瑣聞摭稗記。事參百家集，地考十道志。羽衣會何人，洞簫客何字。巢痕憶故官，綠衣嘲下吏。漏必簡蠧搜，誤輙芻狗棄。如睹局中身，幷及言外意。想當五夜披，靑熒一燈翳。神光離合間，不覺接夢寐。匪特君精誠，感通力能致。實亦坡靈爽，欲以不朽寄。七年果訖功，眞面廬山出。奎㝛在絳霄，固應鑒勞勩。君今買草堂，恰傍西湖澨。坡昔遊宦鄉，歲或一再至。我當來從君，襆被同牀睡。庶藉介紹殷，得聆緒論秘。又恐成各夢，弗獲捧杖侍。

禁體咏西湖
何限人間山水奇，無如此地兩相宜。到來都作畱名想，欲賦俱窮寫景詩。傳得繁華從北宋，比他娟好只西施。浙江潮擅雄觀最，說與遊人卻不知。

西湖寓樓卽事
又向西湖泛畫船，靑山綠水故依然。囘思奉母蓮池日，往事俄驚三十年（余丁亥歲初遊西湖，奉太夫人寓蓮池尼菴）。

其二
虎邱遊罷虎林遊，人巧天工各擅優。黃篾酒樓靑篛舫，西湖可惜不蘇州。

其三
遊船無數檻前過，占得湖樓俯綠波。但我見人人不見，碧欄干外綠楊多。

其四
散人漫說厭官塲，措大淸遊只裹糧。何一不資官力辦，陸行輿馬水舟航（藴山方伯具舟遊湖，次日錢塘蔣新次明府具輿馬遊靈隱、天竺諸勝）。

其五
人心趨處佛增靈，祈雨祈晴有必譍。桕燭檀香三竺路，一觀音養百千僧。

其六
年少吳郞絕妙詞，相逢眞恨十年遲。瀟瀟暮雨催人别，膓斷西泠是路岐（吳蘭雪年少奇才，同遊數日）。

其七
頻年泛宅似漁翁，江北江南一水通。垂老始知生地好，揚蘇杭總近遊中。

其八
一度來游一度奇，始知好景不勝追。衰年敢作重來想，臨去多畱疥壁詩。

吳江舟次忽夢見偉兒惝怳間又有傳其泛海去者不覺心痛如割
一别經年夢裏還，俄傳飄蕩渺茫間。我聞兜率西天路，憐汝猶尋海上山。

其二
海中聞說有蓬萊，誰爲前途接引來。莫是誤飄羅刹國，幾時再得故鄕囘。

其三
一面翻教痛不禁，來何草草去沉沉。也應明說歸何處，待我他年好訪尋。

梁製觀世音像歌
王仲瞿孝亷得古銅佛像一軀，長身玉立，首有金冠如翠翹，衣裓多繡紋，極精緻，與世所塑釋迦像螺髻袒胸跏趺坐者不同。其底有篆書「天監二祀十有一月，中天竺王屈多使竺盧達多獻西域土物：優闐賢王造釋迦眞像一，摩訶觀世音像一，摩訶至像一。三夫人丁氏進位貴嬪。皇子六通誕彌月，皇太子統三周。皇帝命顯陽宮監臣陳舍利、臣王寶、臣東方迦葉奉造一佛二菩薩像。臣舍利奉皇大統于永福省，授太子統《孝經》一卷，觀世音像一軀。臣太子統、臣舍利稽首頓首」云云。據此則梁武就天竺所貢三像别勅仿造，而所授昭明太子一像則觀世音也。按《梁書》，昭明生於齊中興元年，梁武天監元年立爲太子，二年昭明恰三歲。母弟簡文帝生，小字六通。時昭明年幼，仍居於內，東宮官屬皆入直永福省。以欵文証之，一一相合，其爲蕭梁舊物無疑也。爰爲作歌。
昔得烏斯藏中佛，佛土中來敬齋祓。所嫌罏鞲新鑄成，尙非象敎初來物。王君仲瞿其名曇，前身當自彌勒龕。購得古觀世音像，身被繡裓頭翹篸。欵鎸天監二年造，昭明太子歲正三。年深色黯質未改，但是斑駁非縷襤。惜哉王君愛塗飾，重與莊嚴失古色。添得黃金一百銖，論價翻輸舊時直。幸渠色新製自古，猶是六朝人手蹟。我思是時釋敎興，鳩摩羅什佛圖澄。譯經演法闡大藏，舉世皈嚮如雲蒸。佛前大士尤顯應，不比羅漢諸小乘。罪人持咒枷鎖落（《北齊書·盧景裕傳》），敗將諷唄刀斧停（《宋書·王玄謨傳》）。兩足埋土忽兔脫，一隙透穴俄猿騰（《晉書·載記》。皆《觀世音經》事）。是皆耳目所震耀，至今尙誦高王經。何况梁皇信佛篤，親講華嚴高座獨。持齋戒殺麪爲牲，祖宗亦不許食肉。同泰寺中頻捨身，帝王有價可錢贖。奉佛必兼奉菩薩，固宜肖此慈容穆。眞形圖旣出優闐，方物貢恰來天竺。想當宮監仿造時，比對西來元面目。敢同延壽寫照差，幷非貫休夢見熟。煎金火用歐冶爐，刻像刀切昆吾玉。煉出金剛不壞身，不矜一寫而成速。勅賜靑宮䖍供養，永爲儲君介景福。豈知淨業空精專，避災終未入四禪。文選樓高但主器，蠟鵝厭勝遽夭年。後來靑絲白馬逼，荷荷索蜜更可憐。斯時大士竟安在，不來一救禍亂延。乃知像設亦徒爾，弗及一紙臺城鳶。我獨摩挲爲太息，重是千年尙完璧。雖非嚙紐追蠡鐘，也比出泥㽔賓鐵。豈必有神爲呵䕶，世久自覺堪愛惜。來是長安本色旌，摹猶定武初刻石。

寄題同年項任田靑士居祠堂
老閱後生多，端居想故友。任田我同㮄，薇省班稍後。沉默下帷讀，㳟謹循牆走。東華毎聯步，跡似魚貫柳。一别三十年，雲山各翹首。聞君歸田來，名行著閭右。達官罕識面，鄰里無哆口。人蒙涸鮒喣，士倚鏗鯨扣。寄我一輻集，精比深寧叟。我思遊黄山，訪君相擊掊。俄聞山陽笛，不得一執手。及門著錄多，爲君謀不朽。瀟灑靑士居，昔日傳經久。戸外屨常滿，納約悉自牖。數典鄭註參，析理閩學守。探源溯先河，訪逸搜小酉。榛翳有必芟，渤溲亦兼取。至今絳帳生，成就十八九。乃卽臯比座，築祠不盈畝。生托一瓣香，死奉一尊酒。以茲心䘮切，益徵教思厚。嗚呼講學名，世已成窠臼。東林盛標㮄，鄒顧屹山斗。繼以幾復社，氣矜尙赳赳。近時風稍衰，漢學又哮吼。一字据葉龍，千言掃芻狗。豈眞發奥窔，但自銜簍籔。君獨宗紫陽，尺寸不敢苟。名塲詎屑爭，理窟默自剖。允矣鄕先生，典型古耆耉。固宜祀瞽宗，釋奠鄕射耦。雲亭游息地，翠色蔚林阜。修竹列如屏，溪水淸且瀏。帶草通德鄕，菁莪育材藪。高風長不沫，千春薦香茆。

哭胡豫堂總憲
臚唱祥雲繼魏公（公辛巳一甲第二），獨將淸謹契宸衷。不言温樹三緘口，屢典文衡兩袖風。烏府班遷高座獨，黃庭帖寫御詩工（直內庭寫御製詩）。老成凋謝今餘幾，忍聽胡威又吿終。

其二
蘭譜論交四十春，旌麾南莅倍情親。升沉不隔靑雲面，老大同傷白髮身。一室翻經摩詰病，舉家食粥魯公貧。傳聞易簀幾難歛，故舊誰爲理飾巾。

寄題虎邱萬丈樓
曉村太守旣搆三賢祠，立崖又於《文苑英華》檢得李靑蓮《虎邱讌遊序》一篇，知靑蓮亦曾遊此。曉村聞之大喜，證之《潜確類書》及獨孤及《毘陵集》，俱載此序，遂又於三賢祠橋北買地，别搆一樓以祀靑蓮，取昌黎所云「光燄萬丈」之意，㮄爲萬丈樓。從此虎邱名迹表彰無遺矣。寄題四首。
何物最及遠，厥惟聲與光。震雷聞百里，猶難遍遐方。光則自他耀，日出朗八荒。暮霞半天赤，亦返照扶桑。靑蓮擅此才，落筆睒角芒。如來白毫相，不足較短長。其燄高萬丈，韓語非虚張。是雖跡未經，已入燭照㫄。何况舊遊地，忍使湮弗彰。

其二
謫仙來虎邱，世遠人莫識。讌遊序一篇，忽從蔣徑出。太守聞之喜，亟爲表遺蹟。選勝海湧㫄，危樓歘創闢。銀㮄韋誕書，卽用萬丈額。遂覺此傑搆，逈入烟霄碧。宏景徒三層，陳登漫百尺。黄樓五丈旗，更不啻蟻垤。自今茲山勝，不數千人石。

其三
大名垂字宙，豈藉屋數楹。山標九華峻，湖著郞官淸。一經手題拂，輙畱不朽名。况復遺跡多，所至疑仙靈。匡廬觀瀑流，敬亭看雲生。任城泛池碧，采石捉月明。至今皆祠廟，春秋祭長庚。茲山一小樓，豈足爲增榮。毋乃成贅設，枉想攀霓旌。

其四
太守曰不然，名賢跡當表。昨奉杜白蘇，亭舘極䆗窱。謫仙有遊踪，乃聽委蔓草。縱不嗔見遺，已自慚失考。一樓特標識，飛甍出林杪。恰與三賢祠，相對作壺嶠。美哉舉廢心，發皇遍幽杳。切雲地望高，射斗文光皎。眞挾萬丈勢，俯視泰華小。

丹陽道中
疏鑿痕猶見，舟行似峽中。岸高帆少力，潮逆櫓無功。畚鍤當年集，舟航萬古通。莫嗤隋煬帝，此舉禹王同。

四月廿二日鎭江看都天會因雨阻改期夢樓招飲出家伎奏樂卽席二首
神會遙傳麗羽旄，我來偏値雨蕭騷。不逢蜃市千層幻，翻聽霓裳一曲高。軟脚敢煩開近局，遨頭不枉泛輕舠。看他十六天魔舞，已賽靈風颭鷺翿。

其二
曾探若木泛東溟（君少年曾隨冊使封琉球），五馬歸來謝紱簪。閒以聰明修淨業，老憑歌舞耗雄心（君奉佛已廿餘年，而酷好音樂）。一堂璈管游仙曲，四海苞苴賣字金（君書法名海内）。臨汝亡來誰作達（謂袁子才），讓君游戲䦘風岑。

佩香女史聞余至折簡枉招余以事不得赴蒙惠珍饌侑以佳章次韵奉謝
訪舊江干泊野航，美人珍贈意何長。揮毫好句明珠顆，出水鮮鱗白玉肪（承惠鰣魚極鮮）。身是前劉傷老大，才非小杜敢輕狂。祗應朗誦瑤華什，併作晨餐齒頰香。

其二
明識高齋勝小航，一尊大可話宵長。愁君慧齒淸霏屑，笑我殘牙軟截肪。毛女得仙原不老，髮僧出定倘能狂。何當身作淸娛婢，長侍瑤臺禮佛香。

佩香叠韵索和再次奉酬
又勞題句送吳航，正値遊街軟繡長（是日出會）。綵仗迎神排雁字，珍厨欵客截鵝肪（茅耕亭、何建亭兩家俱招飲）。人閒競作逢場戲，吾老聊隨舉國狂。只有淸吟校書女，閉門獨對一爐香。

都天會
神會葢始鄕人儺，黃金四目揚琱戈。漢家原廟亦遺制，衣冠月遊長樂坡。城陽景王歲一駕，用二千石儀衛多。南朝蔣侯更出盪，張弓拔白聲驅魔。有元帝師泥銀繖，至撥鹵簿爲撝呵。流俗相沿遂成習，附會神鬼訛傳訛。潤州城東都天會，年年四月大報賽。七香亭導八掆輿，彩仗前驅一對對。金童玉女乘雲軿，夾以鐃簫溢闤闠。刀矛浴鐵皆似銀，旗幟繡絲不用繪。列隊幾長十里餘，糜財不在萬金內。但求角勝肯惜費，富者破慳貧者貸。不知是何神，擅此大富貴。或言唐張巡，睢陽百戰捍賊塵，保障功在江淮民。或言一儒巾，夜遇疫鬼散毒氛，獨以一死活萬人。究竟未識何者是，徒令世眼滋擬議。我思天下祠廟多，原可不必一一考姓字。大凡人間所祭神，非卽此神來受祭。韓擒虎作閻羅王，未必至今尙占閻羅位。卽如關壯繆，血食遍海澨。安得百千萬億身，處處明禋悉親蒞。是必有衆神，分享牲牢饋。可知香火區，有同衙署地。三層殿閣尺五祠，一樣流官屢更替。倘憑祠額廟號辨僞眞，竊恐頂缺冐名不勝計。都天神，來何途，我不復索稽神樞。但覺不呼能使萬衆集，必其靈爽能感孚。君不見大官旌麾耀市衢，乃是官募非人趨。

九言題吳竹橋小湖田樂府
不信人間眞有腸錦繡，吐納風流一掃陳窠臼。世間美好古人已說盡，一經剪裁便若從未覯。吳君貽我小湖田樂府，不過文人游戲消長晝。豈知靈心慧眼竊化工，又將突出白石屯田右。一樣風雲月露花鳥鮮，信手拈來别自出奇秀。詩餘本不足登大雅堂，乃爾鐬目鉥肝苦結搆。我思一切文字皆拇駢，除却經史法律不必究。縱敎文過馬班詩李杜，無益於人總可醬瓿覆。然而古來作者各擅塲，誰肯守拙抱殘甘樸陋。譬如蔽體只須縑一疋，偏是纂組能索高價售。又如飽腹不過米一升，偏是珍錯競把雋味購。乃知風曾所趨日爭新，天亦不禁人工極雕鏤。茲編長調小令色色新，渲出水碧金膏光照牖。自是才人盡才而後止，那管月脇天心竝穿透。只愁詞料又被君翻盡，不知後人如何更翻舊。

自新開河至金陵送兒輩秋試
新開河避大江危，曾是宸遊惠澤貽（乾隆四十五年，因南巡濬此河）。一路好山靑不斷，兩邉濃柳綠相差。油油禾黍通潮地，歴歴帆檣赴舉期。五十年前曾此役，可堪彈指白頭時。

慶晴村爲尹文端師第五子舊與余同學自都門别後不相見者三十餘年矣今以將軍來鎭江寧握手道故敬呈三律
昔日郞君今重臣，卅年相見倍情親。依然東郡趨庭處，來作南邦坐鎭人（文端師節制兩江時，君尚隨侍）。叔子風流裘帶緩，臨淮精采幟旗新。金陵父老欣相語，風貌猶傳故相眞。

其二
何處江南非舊遊，淸陰滿眼召棠畱。卽看今日施行馬，猶爲先人問喘牛。老輩尙稱佳子弟，世家已復舊公矦。遙知不繫舟邉過，慨想前徽有淚流（不繫舟，文端節制署中園名）。

其三
聯吟可惜失隨園（袁子才嘗出入文端幕，與君最密），同學今惟兩弟昆。君喜有朋來自遠，我慚無佛易稱尊。六朝陳跡才人筆，一品崇班上將門。從此郵筒徃來便，莫辭好句寄江村

棲霞訪竹濤上人不値畱贈
高旻推上座（鑑公弟子），卓錫到棲霞。佛土重開境，僧詩一作家。喬松雲氣古，奇石浪紋斜。采藥往何處，遲余過午茶。

題桃花澗
步步山陰道上行，每逢佳處輙畱停。難忘最是桃花澗，萬樹陰中一草亭。

其二
詞人讕語托高閒，未必誠心愛住山。今日棲霞逢絶景，老夫眞欲結禪關。

昔歲曾與偉兒同登金山扁舟重過泫然有作
曾擕愛子捫烟蘿，今日重來感慨多。落日壯心千里目，秋風老淚百年歌。空畱名姓題曾到，只有江山亘不磨。從此妙高臺上路，芒鞋何忍再經過。

見河岸齕草牛感賦
人物芸芸總竝生，如何等級不公平。君看齕草牛何味，甘似豪家享大烹。

題甘雨應期圖
今歲長夏無雨，田禾將盡稿，費中丞憂之。七月八日，率僚屬步禱諸神祠，遂連日甘霖大沛。今届秋成豐收，倍於往年。蘇守任君命工繪圖，索余詩紀事，敬題左方。
我不知蒼蒼者天、薄薄者地，至竟於人何關繫。洪範五行傳所編，毋乃附會非實事。及觀中丞祈雨雨應期，乃知天人果相契。今年盛夏愆膏澤，桔橰將吸長河竭。可憐農夫千滴汗，不博田間雨一滴。中丞對此憂心忡，芒鞋步禱玄都宮。當其泥首乞民命，敢謂一念能感通。此意早達九閶九，作使列缺豐隆百靈走。鞭起癡龍鱗鬛飛，倒捲太湖噴郊藪。遂令江北江南盡沾渥，㨗於調水之符噀火酒。從此村甿企脚眠，凖僃烏烏歌擊缶。蘇州太守繪作圖，濕雲一幅猶糢糊。邀我題詩紀靈異，我親聞見詞非誣。迴憶歊陽暵爲厲，家家禱雨聲如沸。民禱不應公禱應，頗疑天亦太勢利。庸知萬命所繫岳牧身，一方災祥視其人。卽今迴枯起羸瘠，有目共見功通神。得不羣頌中丞作霖手，中丞卻復欿然不自有。

揚州哭澂埜編修
纔是春筵累治庖，忽傳噩耗到江郊。十年混跡繁華地，一個知心冷淡交。論事胸猶森五岳，著書夢久玩三爻。側聞去路分明甚，浴罷更衣便打包。

其二
藜火精勤校石渠，蓬山仙籍拜新除（君成進士後，以總校《四庫書》特賜翰林）。得償天上難成願，遍覽人間未見書。已徙新居三徑外（前歳遷居），漸凋先業二毛初。我來剩有披帷哭，誰更論文一起予。

哭祝芷堂侍御
哀音來自海東偏，目斷吳淞黯暮烟。自古高才無厚福，况能早達又長年。賈生去國爲遷客，李洞尊師奉浪仙。老我門牆更誰倚，非關荒卻一莊田。

其二
綺歲登瀛氣吐虹，共占王掾黑頭公。五更秘閣靑藜火，萬里征軺繡斾風。仗馬一鳴辭曉闕，塞鴻孤唳落寒空。書生只合文章進，何事輕乘御史驄（君以封事罷官）。

其三
講席寥蕭海一隅，聊同祠祿養閒儒。巢低尙恐遭鳩奪，轍涸憑誰救鮒枯。往日聲華輕令僕，老來衣食傍江湖。更憐旅殯華亭館，知復何時返故區。

其四
同在江天履跡淸，歲時一晤倍關情。中郎書擬歸王粲，永叔文先弔曼卿。賴有麥舟分賻厚（費中丞致厚賻），稍欣棃板刻詩成（所著《悅親樓集》今夏刻成）。老來哭盡諸前軰，又向人間哭後生。

時齋副憲子紱林已得恩廕南歸省墓枉道過存話舊感賦
荷衣出拜記垂髫，頭角今看鳳有苞。歐棐十年南浦别（甲辰歲余與時齋别於葒花浦，今已十五年），昌黎三世北平交。賞延任子欣傳笏，債避無臺出打包。慚愧前人指囷誼，芥舟水淺感堂㘭。

其二
因君歴歴話京塵，重憶當年絳帳親（文端師）。愛士殷懷亷孟子，論文正派趙周臣（趙秉文，字周臣）。舊遊歲久看成古，良晤緣稀見倍親。囘首師門何限淚，生平恩誼荷平津。

費中丞壽詩
扶桑弧矢麗旌旄，綺甲纔周未二毛。冬月早囘春月暖，福星兼作壽星高。已消虹蜺來甘雨，復戢魚龍束怒濤（禱雨得𩆩，治河成隄，皆本年事）。要識民心歡戴處，躋堂爭欲獻松醪。

其二
三年江國湛恩深，聽取風謠士女吟。茅屋不寒冬有袴，㦸門如洗夜無金。堅持砥柱中流力，總恃氷壺一片心。平格由來天所壽，瑤籌頻報閬風岑。

草塘河爲偉兒覔葬地
朔風凄緊逼殘年，枯木寒鴉欲雪天。腸斷草塘河畔路，白頭爲子覔牛眠。

題邑矦周石雲戲馬圖
駉野嘶鳴各自由，牧民餘澤到驊騮。班春五馬何須祝，看取車前擁八騶。

題孫子瀟望子重生圖
我是曾經此痛人，倉舒去已一年春。披君圓澤三生卷，又惹西河淚滿巾。

其二
曾聞思極鬼神通，何必還珠願竟空。說與商瞿應努力，人間或有顧非熊。

五哀詩
杜少陵作八哀詩，以寓嘆舊懷賢之意。余少也賤，多藉老成奬㧞，得稍聞於時。中歲歸田，不能躋高官顯秩以報恩施、副期許，此心常耿耿焉。今老矣，若不及身記述，則諸公高誼將付之漠然，何以自安也？爰仿少陵體作《五哀詩》，使子孫識之。
其一　父執杭應龍先生
識士於未遇，援手已高誼。不論遇不遇，喣沬情更摰。繄余少偏孤，孑立四無倚。饑窮食不給，飄蕩學且廢。童騃不知愁，尙逐羣兒戲。先生先子交，視如親子弟。爲營授徒館，俾作養母計。兼令兩郞君（杏川、白峰），共淬下帷肄。斯時先生心，豈謂可成器。正惟無所期，垂憫乃眞意。及余得官歸，黃罏已長逝。生有涸鮒恩，死僅隻雞祭。疎牕一間屋，是我館餐地。短屏數行書，是公格言字。往蹟一追思，枕席淚尙漬。所幸有子孫，通家往來繼。雖嘗分薄少，百未酬一二。及余老未死，作詩誌高義。聊比柳柳州，石表先友記。

其二　故吏部尙書汪文端公
東坡出歐門，一日聲價長。由來士未遇，必藉老成奬。吾師松泉公，一代斗山仰。燕許大手筆，高名塞天壤。庚午主京闈，余方掉詞鞅。試卷謬見知，遂登京兆㮄（時五經卷二場，例試漢詔唐誥，公獨取鄙作進呈）。㝷招入平津，林亭極疎敞。佳兒付我課（今總憲公），奇書恣我賞。得窺美富藏，彌擴見聞廣。有時大典冊，副墨命擬倣。初猶不中程，塗竄至三兩。余矜跅𧿇才，遭抹欲稱枉。久而益服公，文心戒鹵莽。自此窺津梁，古學騁詄蕩。一官直樞曹，仍喜侍函丈。入揮制草麻，出扈屬車輞。戎帳夜對談，有如共績紡。殖學期有源，立品貴無黨。語深忘就枕，每跋殘燭朗。情同骨肉親，誨極言論讜。無何梁木壊，倀倀吾安放。生平幾知己，恩况兼教養。龍門借虚聲，鯨鐘導洪響。至今五十年，䰟猶接夢想。百身悲莫贖，九原痛長往。尙喜哲嗣賢，曵履雲霄上。當其入仕初，曾代籌運掌。至今駟馬門，或稍慰靈爽。

其三　故相國贈郡王傅文忠公
段操鞭學士，絳灌惡賈生。古來王矦貴，蟻視寒儒輕。傅公起怯薛，璇霄佐昇平。讀書雖不多，胸有千古橫。會選西樞屬，余亦僃品評。顔狀旣鄙野，言語兼荒傖。同官共目笑，公獨鑒樸誠。試以著作才，一揮七制成。遂邀愛逾等，靑睞超羣英。朱提贈十流，豐貂輝冠纓（屢荷白金貂皮之惠）。眷深起衆忌，媒孽設險坑。公黙燭其誣，但戒賈䜿爭。輟直未一載，仍聽神索聲。及余入詞苑，已非公所臨。猶於黼座㫄，時時說賤名。爰蒙御屏記，一麾出專城。會公討緬甸，余亦來從征。得復叅末議，易地駐援兵（時議分偏師從普洱進，以余言改駐蠻暮，爲江外大軍應援）。惟有渡江策，不能阻公行（公議渡戞鳩江，冒暑進兵。余以路險瘴盛，力阻其行，不從）。冒瘴涉洪濤，人馬斃郵程。尙賴偏師完，隔江發櫂迎（阿雲巖將軍在蠻暮，具舟渡江迎公歸）。公竟染危疾，還朝遽奠楹。嗚呼公之亡，朝野咸悲縈。豈少一腐儒，私爲血淚傾。第念公門館，何限名公卿。乃獨於薄劣，數加拂拭榮。此情何可忘，事往心猶掁。千載西州門，羊曇同此情。

其四　故都察院左都御史觀補亭公
古有愛才者，說士甘於肉。非博宏奬名，實出嗜好篤。吾師總憲公，素無一面熟。偶從甥館處，見我詩數幅。遂枉車騎臨，不使前顔歜（公於令婿温宮詹處見拙詩，遽枉駕見訪）。自茲得從游，往往趁休沐。扈蹕爲選駒，獵場過奔鹿（毎歲秋出塞大獮，公監放官馬，特爲余選良騎）。辛巳試禮闈，公握衡文軸。摸索在暗中，竟得李方叔。自詫一斑管，不迷五色目。金門旋對策，已占蓬頂獨。神山風引迴，猶列鼎三足。迴翔淸閒地，無由脫頴速。公方領詞館，典策輙見屬。進御例奏名，得邀乙覽燭。此段援引意，暗中寓推轂（翰林撰文，例書姓名進御，故公屢命余屬草）。計典况居最（京察列余一等），頌詞更選錄（《萬夀詩冊》特爲入選）。井底靑雲梯，謂可霄漢蹴。邊郡忽出守，永辭木天屋。負公期望殷，詩筆換吏牘。才有文字長，命無公卿福。公旋騎箕尾，我亦返耕牧。迢迢憶絳帷，未奠芻一束。作詩記恩私，長歌以當哭。

其五　故公相阿文成公
我昔直西樞，與公爲同官。公旋出領兵，赤手縛樓蘭（靑滚雜卜之變，公往擒之）。自此每戰伐，無不在行間。滇南興緬役，拜公大將壇。余適來從戎，叅軍娵鰅蠻。幕府一握手，商略誅㝠頑。竪議輙脗合，圖易先思艱。明年經略至（傅文忠公），總統王旅嘽。蜚語或間之，嫌疑微有端。意見稍岐互，何以濟艱難。余以舊屬吏，委曲寓轉圜。事旣切同舟，結須解連環。敢撫桓伊箏，聊破彌遠鑽。以茲用意密，知我心力殫。後公終獲譴，羈畱騰衝關。二子戍兩粤，余又措之安。迨公重作帥，金川奏凱還。策勳爵上公，禮絶鵷鸞班。余時已歸耕，不復達書翰。猶蒙記疎賤，寄聲到江干。使節適南來，襜帷喜再攀。公色愀不樂，嘆未能除奸。余謂大權減，正保令名完。公時聞我語，豁達開心顏。至今身後名，果然定葢棺。當代第一流，靑史嫓富韓。繄余老菰蒲，萬事死灰寒。豈復援鉅公，藉作嚇腐鳶。顧惟平生誼，金石有不刊。地雖隔雲泥，情實傾肺肝。作詩感存殁，曷禁涕淚潸。

四哀詩
前五公皆於余有知遇之恩，故記述稍詳。而同軰中文字性情之友已殁者，尙有四人，各記五律一章，爲《四哀詩》。
其一　杭白峯秀才
老數平生友，終推舊學眞。賭文期必勝，規過或相嗔。冷淡黃虀飯，癡狂白眼人。傷心一衿死，畢世未睂伸。

其二　張瘦銅舍人
京邸畱君住，寒酸共芋羹。劇談千古識，奇氣萬人英。校試遺方叔（丙戌，余分校春闈，而君下第），歸裝薄陸生（君訪余廣州，餽贐愧未能厚）。生平慚負處，畱取䘏孤惸（令嗣孝門等皆貧苦）。

其三　家璞函主政
獻賦登華省（欽試取中書），從戎死戰場（殉木果木之難）。與余同氏族，愛爾好篇章。滇帳言千縷（在滇從軍，與余同帳），黔郵淚數行（君隨温將軍入蜀，過余威寧官舍握别）。豈知成永訣，目斷蜀山蒼。

其四　徐秋園别駕
宦味皆恬淡，風塵早息肩。同爲林下客，時掛杖頭錢。游戲昇平世，消磨老大年。祗今誰伴我，顧影一淒然。

卷四十一　己未、庚申
己未元旦
飮罷酴酥最後觴，履端復此慶農祥。觀書眼暗情猶戀，思子臺空痛未忘。老閱年光如愈駛，閒無日課轉㝷忙。靑紅省記兒童事，七十年前上學堂。

大行太上皇帝升遐恭輓四章
堯年寒積雪嵳峩（去臘大雪），龍馭俄傳上絳河。壽到耄期千古少，功兼創守一身多。人悲送佛歸靈竺，天爲迎賓掃大羅。六十餘年恩澤溥，那禁薄海淚滂沱。

其二
聖德神功邁百王，內綏區宇外開疆。直無一事畱餘憾，惟有千秋頌不忘。治嫓勲華金大定（《金世宗紀》：「人稱小堯舜。」），政嚴綜核漢元康。郅隆不侈云亭禪，彌見持盈有道長。

其三
宮開德壽晚延暉，預簡元良授萬幾。付託得人堪脫屣，昇平繼體正垂衣。納從舜麓艱先試，見有堯羹色豈違。陟降在天應大慰，紹庭一樣切民依。

其四
忝竊朝簮二十年，入供館閣出籌邊。每叨除授皆親筆（京察記名，出守兩粤，從軍滇南，擢貴西道，皆出特旨），歸免饑寒尙俸錢。搏顙有哀頻搶地，攀髯無路但號天。也知草土悲何益，囘首觚稜淚自漣。

感事
相星忽報坼中台，恩寵由來是禍胎。共識都盧橦最險，不虞霹靂斧眞來。姓名久屬千夫指，氣燄俄消一寸灰。老去香山感時事，龍門詩豈幸人災。

其二
梁家朱异漢江充，都在英君駕馭中。只覺可供驅使便，誰知已竊笑嚬工。九天咳唾風雲變，四海苞苴杼軸空。好個家居幾撞壞，豈容還作黑頭公。

其三
聞道鈐山簿錄時，世間無此擁高貲。窖金已錮藏舟壑，琢玉兼裝浴室池。豈憶出身從委巷，依然空手赴㝠司。可憐臨死猶癡甚，又想黃樓五丈旗。

其四
秋風賓客孟嘗門，頃刻炎涼局頓翻。往日肉羶趨螞蟻，祗今樹倒散猢猻。尙憂瓜蔓抄將及，轉恐氷山倚有痕。太息沙堤高閣裏，一時多少未招魂。

春雨
連日春陰似臘寒，正當哀詔到江干。故應天亦頻垂淚，細雨如絲灑不乾。

春寒
買得羊裘價十千，料應温暖勝常年。誰知天又非常冷，依舊凌兢聳兩肩。

邸抄
新詔傳來事事宜，弛張都立太平基。正當地坼天崩痛，恰是星囘歲轉時。國有長君天下福，朝無倖位百工釐。始知景運綿長處，代有英明御四維。

其二
九霄黙運斗杓旋，第一先收佞倖權。龍衮班高將極品，雞棲樹老已多年。灰釘敢效纍臣乞，帷葢猶蒙聖主憐。從此百僚咸動色，要津誰復敢夤緣。

其三
詔下人人感涕流，同民好惡見皇猷。芻蕘博採千官疏，花蕚相輝百尺樓。黃髮召歸龍尾道，翠雲焚卻雉頭裘。由來乙夜觀今古，總作璇樞布政優。

其四
頻年烽火熾三巴，睿照今周萬里賖。已警處堂嬉燕雀，詎容起陸沸龍蛇。一壇拜將專威柄（新設經畧，以專責成），百道催軍走傳車。即此廟謨先扼要，何難蕩掃靖萌芽。

聞時齋副憲遷秩少司冦喜賦卽寄
一紙除書下赤墀，欣聞汪澈復台司。向來不肯因人熱，垂老終看結主知。解網時當疎節目（新詔：斷獄不得律外加重），簮毫家本僃論思（文端師在政地最久）。佇看晝接承恩渥，曵履從容入鳳池。

其二
子公氣力可推輪，不傍權門自致身。遲卻十年爲宰相，要敎兩世作名臣。崇班漸近中台地，㝛望今推老軰人。莫恠江村聞信喜，師門調燮有傳薪。

哭敬輿內弟
亂鴉聲惡報淸晨，噩耗驚催淚滿巾。十日以前猶過我，七旬相伴更何人。精嚴詩律閒逾進，貧賤交情老更眞。京館殘燈村店酒，一囘追想一傷神。

其二
早年科目壯年官，猶帶書生一味酸。舊譜不翻爲政易，古粧雖雅入時難。歸來且喜消春永，老去方期共歲寒。那得披帷無一慟，白頭林下最交歡。

連日大僚多暴亡相傳爲失奥援懼株累也口語無稽書以一笑
鈴閣俄聞蒿里聲，馬肝共說食文成。一抔土縱堪逃禍，萬口碑終不狥情。豈比遊仙雲舄去，剩擕使鬼紙錢行。只憐自古誰無死，偏與人傳破膽驚。

雨中杏花
四海方深遏密哀，今年春色總如灰。杏花知道無人看，不待晴開趂雨開。

又雨
梅已全飄杏又殘，重寒猶未脱吳綿。今年只當無春月，雨雨風風過禁烟。

題管松巖蒲團小影
達磨原是老𦏛胡，莫怪于思愛結趺。卻笑未將何肉去，如何便肯饌伊蒲（君家飲饌最精，故戲云爾）。

五月望日俊兒婦湯病殁老年人頻見此事何以遣懷感賦
西河痛隔兩年春，又報蘭階撤瑟晨。衰至總無如意事，老來頻哭少年人。榴花帶雨如紅淚，螢火隨風作碧燐。暮景自知無可挽，白頭鐙影獨傷神。

老境
老去塵緣百念灰，如何觸緒又悲來。兩房八个孫男女，一半稱孤一半哀（無父稱孤，無母稱哀，見《温公書儀》）。

接同年李雨村觀察書乃嘉慶二年十一月朔日自綿州封發兼附雨林詩話十六卷採拙詩獨多感賦四律寄答
不見李生久，今朝接寸箋。來原經萬里，到已歴三年。想像䰅睂老，傳聞子弟賢。京華舊遊跡，掁觸一燈前。

其二
天各一方遠，年皆七秩餘。料無重見日，但望再來書。豪氣應猶在，交情故未疎。採詩偏我厚，百首累抄胥。

其三
此書前歲發，蜀土尙無虞。豈意魚鳬國，今成豺虎區。可能扶老杖，當作辟兵符。莫是將軍號，眞敎展壯圖（君京宦日，人呼爲小李將軍）。

其四
得信知君在，其如寇禍侵。遙知驚夜火，不敢響秋砧。契濶同年面，迢遙兩地心。憂時兼憶友，不覺涕沾襟。

雨村書中謂督學廣東時余子以拙刻䞇謁厚贐而去僕初未有子入粤也葢他人假名干謁耳書以一笑
一紙書來事大奇，老夫被販不曾知。是誰甘謂他人父，顧我從無外舍兒。表丈不妨聊暫借（見《唐摭言》李播事），故人且免去窮追（見藥石林《玉澗雜書》楊衡事）。只慚畵餅名何用，未足供渠干謁資。

張孝女詩
求死可得死，求生未必生。况以生代死，天亦難狥情。何哉張孝女，禱天天竟許。捐兒弱草塵，續母長命縷。一寸心番向空祝，若有人兮司命祿。遂將點鬼簿輕翻，試手移花來接木。女無疾而逝，母垂絶而甦。二䜿換膏肓，頃刻㨗鼓桴。曾聞閻羅令最肅，遊岱䰟難百身贖。如何註籍乃可更，由來天眼鑒至誠。庸行翻成怪奇事，求死而死生而生。獨恠金縢旦代某，翼日有瘳旦仍壽。活母必以女命償，㝠司毋亦太辣手。孝女在天早含笑，母已得生我何悼。

擬老杜諸將之作
西南蛇豕尚縱横，俶擾遙傳遍列城。民被賊驅從作賊，將嫌兵少乞增兵。風腥滿路尸陀氣，月黑千山杜宇聲。率土淸寧秦蜀擾，蒼茫天意逈難明。

其二
萑苻未掃一年遲，特起蒼頭又幾支。奔迸人皆牛觳觫，飛揚賊有虎胭脂（中多女賊）。徵兵空歴重關險，駐旅曾無一矢遺。總爲修羅能障日，遷延釀禍至今貽。

其三
盛世何因發殺機，追原禍始定誰歸。時平宦槖窮民力，亂起兵塵費國威。尙倖脱身逃鼎鑊，可應塡腹飽珠璣。如何明詔敎彈劾，不見封章到瑣闈。

其四
露布頻聞奏㨗書，揭竿隳突益焚如。城空官已同疣贅，賊過兵皆拾唾餘。風鶴警來惟早避，幕烏啼處且安居。也知草竊成何事，只是何人去勦除。

其五
兵聞拙速久難工，初起潢池易掃空。將略誰防滋蔓後，軍儲徒耗養癰中。頻年坐甲芒俱頓，今日需糧力漸窮。那不令人思賈鄧，專征出每早成功。

其六
益州沃野錦成堆，今日川原半草萊。刮地搜殘深窖粟，連營炊散畵梁灰。焦頭救已愁災熾，生齒繁應有刼來。好片平疇荒不種，淸泉㶁㶁浸蒼苔。

其七
堅壘深溝各保家，村村團結拒車巴。匹夫倡義皆肝胆，衆志成城亦爪牙。獷鹵莫嗤包疙疸，驍雄或有郭蝦蟇（見《金史》，皆鄕民起義者）。勇於公戰非私鬥，奬勵還應式怒蛙。

其八
早敷解澤散妖氛，梟獍何知竟罔聞。祝網已開生路走，死灰偏熾燎原焚。紆遲充國屯田議，辛苦相如諭蜀文。不勦斷無招撫法，亟須一挫犬羊羣。

其九
喜聞勁旅發三韓（新調黑龍江兵），從此軍應薙草菅。萬騎無聲秋入塞，千盤有路曉搜山。烟騰列竈連天熱，風勁雕弓滿月彎。早晚綠林俱掃迹，歡聲笳鼓唱刀環。

其十
三十餘年臥故林，何期戎馬動愁吟。無才徒作憂時語，未死終懸報國心。烽火何時停戰伐，江山依舊好登臨。老來光景無多日，要聽銷兵大凱音。

山行看紅葉
十月淸霜萎綠莎，翻看紅錦絢山阿。天公也有才人習，晚景詩尤綺麗多。

秋成大稔喜賦
德政覃穹宇，嘉禾滿繡塍。聖君眞七作，豐歲恰三登。但看秋成稔，緣知泰運升。西南諸冦盜，爾尙不知懲。

其二
欲識盈寧象，歡聲四野俱。村伶都長價，頑佃亦輸租。總覺人情好，應無吏帖呼。江南眞福地，何幸老潜夫。

湖干夜泊
上塚夫椒塢，湖干夜守風。深林千樹黑，遠火一燈紅。節物驚秋盡，收成喜歲豐。村村聞打稻，齊趂月如弓。

感事
莽莽巴東路，刀兵刼未過。亂山皆賊有，死鬼比人多。誰破摩雲寨，虚傳挽日戈。感時傷老憊，白首嘆蹉跎。

甓社湖隄守風
秦郵方掛席，甓社忽停舟。鬱怒風成塊，狂飜浪出頭。不圖險有此，自笑老何求。漸覺寒威重，呼童檢敝裘。

蔣畤南中丞致政後特詔起總督漕運淮堧相晤敬賦奉呈末章兼寄費芸浦制府二公皆余門下士也
敭歴巖疆㝛望崇，引年人更仰高風。帝因轉粟煩劉晏，人比懸車起潞公。威令早行升龠減，苦心仍濟舳艫窮。一封愷切論漕政，共識儒臣體國忠。

其二
致政歸田髩已絲，何當重作出山時。老求身退偏難退，淸畏人知已共知。薊闕陳情詞懇欵，秦關囘首路逶遲。祗應天假良緣便，白首師生再見期。

其三
桃李門牆樾蔭叨，三江節度八州漕。射堂演武森千騎，畵簜催綱押萬艘。愧比王通羅將相，敢誇裴皥識英豪。一莊兩督增光處，不在官高在品高。

自袁浦歸途作
訪舊淸淮數日畱，櫓聲如雁下揚州。湖中村似浮波面，潦後船猶出岸頭。天降豐年無德色，人聞新政有歡謳（時方禁漕務浮收之弊）。江南滿眼熈恬象，不枉衰遲作近游。

新豐道中
過江風峭片帆輕，沽酒新豐又半程。高岸土畱開鑿迹，獨輪車碾轆轤聲。餘糧棲畝鴉猶啄，疎雨膏田犢已耕。向晚市橋燈火滿，郵籖早到呂蒙城。

馮涇道中
間道出江郊，舟輕水不膠。一條河路暗，兩岸樹陰交。村火有時閃，漁榔何處敲。幽栖須地僻，安得此誅茅。

不覺
不覺喟然嘆，蹉跎愧此身。無窮千古事，只作一詩人。炳燭空勤夜，栽花已過春。茫茫天地內，斯意向誰陳。

戲題白香山集
風流太守愛䰟消，到處春游有翠翹。想見當時疎禁網，尙無官吏㝛娼條。

逆風翁
閒居無事，屢作近游。然每出必遇逆風，操舟者遂呼爲逆風翁。此聲旣揚，凡雇船必索倍價，書以一笑。
無端讕語出篙工，署我頭銜笑路窮。半世詩名滿天下，老來改喚逆風翁。

其二
莫怪呼舟索價添，經旬載我拂征衫。可憐行盡江南路，千里何曾一掛帆。

其三
爲遣無憀作近遊，六張五角似相讐。故人若個畱儂酒，辜負多情老石尤。

其四
馬卿情緒倦遊中，豈復貪爭破浪雄。爲語封姨莫相戲，先生老矣怕頭風。

夜臥觀書
漸少黑甜味，三更目烱然。若無書引睡，曷度夜如年。欹枕斜看字，拖衾側擁肩。笑呼黃嬭子，賴爾得安眠。

華墅
近遊百里覽郊原，柔櫓來過華墅村。山勢不高猶翠色，江流雖近少潮痕。朽株葉借籐牽蔓，崩岸泥懸樹絡根。東去相傳多古蹟，曁陽城控海爲門。

秦望山道中
秦望山邊路，冬寒水落槽。蒲編包籠賤（地產蒲包），石築堵牆牢。過籪船搔背（本成語），燒荒地燎毛。鄕村淳朴象，眞可隱東臯。

爲偉兒覔葬地
靑烏家言始東漢，四世三公墓前斷。區區枯骨福後人，此語難憑本汗漫。然而世旣有此術，亦是愼終一籌算。所以考亭宋大儒，曾推元定秘獨擅。我昔葬母夫椒巓，今又爲子㝷牛眠。登高望遠浩長嘆，纍纍荒塚何緜延。一塚地堪一人食，廢卻耕稼爲塋阡。地下人多於地上，更千百載將無田。古聖創法安體魄，惜未慮久但目前。伊余豈能矯俗例，百里川原遠擇地。先以目力揣足力，度可以至果能至。遂窮前齒後齒屐，踏盡崎崟闖榛翳。初從起伏追氣脈，復向迴旋審形勢。直流恨不曵使環，破岡幾欲驅之避。千搜萬索力已疲，纔得一區稍可瘞。嗚呼此事屬兒孫，翻爲兒孫覔穸窀。白頭孤影斜陽裏，腸斷江南黃葉村。

閱邸抄官軍連㨗擒戮賊首多人餘賊可次第勦除矣誌喜
作賊何曾到白頭，果然隊隊入俘囚。向來正倖吞舟漏，今日幾同揭鉢收。自用兵來無此㨗，但聞聲處總應愁。負嵎伏莽諸烏合，那復殘䰟釜底遊。

重過靈巗山館
靈巗山館好莵裘，老友重過淚暗流。嗣祖早亡猶是福，武安若在恐難畱。春風亭榭花誰看，落日林巒鳥自投。終是生平風雅報，及身得免喚朱游（《漢書·蕭望之傳》）。

其二
旌麾三楚鎭雄繁，預擬歸開北海樽。得地猶依採香徑，籍官幸免奉誠園。會心魚鳥應餘慨，過眼雲烟尙有痕。太息平泉空作記，不曾終老此邱樊。

息陰
三十年來久息陰，而今壯志益消沉。偶觀書但供游目，不作詩因怕費心。身老豈堪還舞袖，時艱敢幸早抽簮。祇餘恤緯情猶切，頻問西南戰伐音。

嘲梅
正無花候拆寒苞，巧結騷人淡泊遭。若使開於紅紫內，更誰來賞格孤高。

除夕喜雪
冬暖常憂得雪遲，得於除夕尙當時。製成鶴氅無誇處，火急披肩去覔詩。

新春寒甚（庚申）
桃符比戸換春容，偏是經旬雨意濃。閏歲本來多一月，新正只當隔年冬。

元夜無月
元夕重陰隱月光，更何情緒踏城坊。閉門閒喚孫男女，齊㸃紅燈舞後堂。

暮雪
雪花如席壓炊烟，萬籟無聲薄暮天。我似凍禽喑不語，忍寒危立老梅邊。

畤南漕督兩疏乞休得旨赴京另用書來言别寄此送行
此調今人久不彈，乞休兩疏駭㫄觀。正看榮作八州督（漕督總理八省運務），誰肯輕抛一品官。側席仍教趨殿陛，攀轅何限泣河干。初衣莫是傳衣悞，效我中年早掛冠。

其二
釋褐西還悵各天（丙戌㮄後一别直至今），音塵祗藉尺書傳。忽來宦跡三千里，得慰離懷四十年。樽酒纔傾淮浦月，行旌又指薊門烟。此生重見知何日，都是龍鍾雪滿顚。

宗室公思元主人虞山女史歸佩珊各以詩來乞序同日寄到感賦
銀潢貴胄金閨媛，同日詩來乞齒芬。海內猶推識塗馬，誰知老已不能文。

題女史歸佩珊繡餘集卽寄
施嬙以美傳，誰識春風面。惟有才女吟，脫口易傳徧。一片靈妙心，世遠人尙見。所以閨閤姝，能詩務研鍊。虞山歸佩珊，高門烜江甸。學從母氏授，情諧夫壻倩。慧業夙世深，晨夕事筆硯。閉門不見人，獨與古人戰。貽我繡餘集，兩詩乘韋先。氣兼䰅睂雄，學窮騷雅變。淸芬空谷蘭，潔白澄江練。盥手一披㝷，雋味耐咀嚥。劉楨敢平視，杜牧但驚羡。有客持迂談，謂此太自衒。梱言且不出，况露文采絢。豈知絶世才，孰能作喑䧹（叶雁音）。解圍靑幛紗，織錦迴文線。風流自千古，壓盡靑雲彥。何須女道學，塞嘿守庭院。愛名本同情，掞藻有獨擅。行看玉臺咏，增入列女傳。

楊舍城北登望海樓
曁陽城北皆洪流，尙是江尾已海頭。何人好事欲窮覽，傍涯築起凌霄樓。我來拾級快登望，六十里沙爲外障。障外卽是滄波涵，果然一豁心目曠。曾披載籍徵典故，陰火陽水莫名狀。橫爲摩竭竪難陀，鼓鬛揚鬐動千丈。幻影樓臺蜃市觀，寶光珠貝龍宮藏。方壺員嶠仙往來，奇肱飛車不粘浪。書生薄相那遇之，健筆韓蘇枉摩盪。是時卓午懸曦輪，潮氣上逼白日昏。不知是天是水還是雲，但覺混茫一色無區分。偶然萬斛舟如墨一點，滓入寥廓微畱痕。欲駕鼉梁渺何際，江湖比作蹄涔細。中原水皆地所包，至此始信水包地。不識此水又用何物包，六合以外眞難議。頗聞近日萑苻萌，連䑸結隊紛縱橫。刼財賈舶略無忌，漸恐登岸殘村氓。安得三千水犀弩，鯨鯢戮盡常澄淸。

所見
寒威瘒瘃曉侵肌，驚見驅牛飮凍池。搖手急呼莫莫莫，恐他冷飮或傷脾。

乞活兒
手足俱無褁敗韀，蛇行蠕動路蜿蜒。憐他生已不如死，猶乞街頭活命錢。

珠林殺賊歌
康熈甲寅，閩寇入歙，恣剽殺，鄕民劉宗秀糾衆殲之於珠林。其曾孫椿來乞詩，爲作歌記之。
古來大戰炳靑史，伏屍百萬血千里。區區鄕民殄流賊，蠻觸功名何足紀。豈知義勇捍一方，倉猝裒集摧陸梁。正惟非兵亦非將，其績乃過兵將强。康熈甲寅閩寇作，突入歙州據城郭。長吏脫身去乞師，居民束手盡被掠。香閨紅粉複壁搜，深窖黃金滿籝攫。誰何健者按劒瞋，一呼奮臂糾村鄰。白梃致師鬬且走，誘入死地伏兩甄。珠林幽深四山繞，其中萬木多於薪。騎不得馳矢難射，賊知失計方迴身。早聞殺聲起山後，山前扼險路又堙。腹背兩窮遂就殪，至今京觀啼靑燐。嗚呼何代無草竊，靖亂未必皆國力。毛葫蘆兵白桿子，鄕閭往往出英傑。卽今秦蜀劇盗紛，安得公等數十人。各保里社戮魑魅，會見海內無烟塵。

重過虎邱題三賢祠
虎邱祠前賢，其論自我剏。三年復來過，雄麗果殊狀。酒樓低翠巒，畵舸隘晴浪。裾屐紛往來，沸聲日夜壯。遂使久湮迹，頓豁心目曠。三詩人千秋，一土阜萬丈。卻笑建議初，本意標所尙。庶幾鄒湛名，得附峴山上。庸知傳世難，非可門戸傍。試問衆遊人，已把老夫忘。

偶見
泥爐烟碧瓦燈紅，香火喧闐委巷中。三尺小祠七寸像，居然顧盻自豪雄。

葺屋
老屋多年滿壁塵，一番補葺稍從新。愧無北海樽盈座，幸有東坡宅作鄰（東坡舊寓孫氏宅，距余舍數十步）。水閣自明無月夜（後有水閣，臨白雲渡），山茶獨占滿城春（山茶一株大合抱，爲常城第一）。三間馬磨誰還記，閒與兒孫說舊貧。

自題小照
官至四品不爲小，富過千金不爲少，壽逾七秩不爲夭。此亦書生之極，乃猶不免撫心自悼者，則以出無可紀之績、處無可傳之稿。竟與屠沽軰流同，冉冉以終老。

田山薑大通橋秋汎圖爲馮鷺亭編修作（鷺庭於厰市買得此卷，乃山薑官大通橋監督時，集名流泛舟慶豐牐，作圖紀勝。同時宋漫堂、朱竹垞、顏遜甫、曹升六、汪蛟門、李分虎諸公皆有詩，信藝苑中墨寶也）
牛腰卷記慶豐船，爲有名流便可傳。後視今猶今視昔，令人慨想百年前。

其二
北方壇坫推王宋，京兆田郞另出頭。看到大通秋泛卷，少年時已霸葵邱。

其三
殘縑流落尙淸芬，似有精靈擁䕶勤。不遣六丁收拾去，詩䰟爭托小馮君。

其四
當年題詠總王楊，今日徴詩又擅場。此事不論前後軰，盛唐人較勝初唐（鷺庭徴同人續題，皆名作，覺後來居上也）。

問魛魚
問魛魚，爾旣雋味供人食，當使老饕快餔啜。胡爲肌理如凝脂，鋒鋩似叢棘。鯫生竟作魯宗道，骨鯁令人有難色。本謂氊針莫敢坐，誰料頷珠終被摘。饞扠入口費剔搔，齒舌無功兼手掇。滿堂無不賞鮮腴，卻但畏威弗感德。魚也聞之笑，此論非通人。名花品不許䙝玩，美女姿豈輕横陳。吾生自有味外味，正恐鹵莽一嚼不見珍。故敎芒刺在背稍齟齬，欲令徐徐㕮咀方識眞。顧乃吹求到細故，欲去槎枒滑喉嗉。知君原是一腐儒，只合終朝喫豆腐。

醉蟹（泰州人甕貯甘醴，投蟹於中，聽其醉死，謂之醉蟹。味極佳）
霜天稻熟郭索行，雙螯抝折香珠秔。經旬飽啖腹盡果，團尖臍結脂肪盈。忽然被擒請入甕，方憂炮炙渾身痛。誰知甘醴已滿中，送入醉鄕黑甜夢。醉鄕豈怕滅頂凶，餔糟啜醨酒池中。旣非人彘投厠溷，何必醯雞瞻昊穹。沉酣三日不復醒，米汁味已透骨融。食單方法有如此，物不受傷人得旨。休悲彭越遭醢冤，且幸羲之以樂死。

酒間與味堂司寇追話都門舊事感賦
春明舊軰幾人存，重話鴻泥指爪痕。絶似上陽宮畔路，白頭老監說開元。

揚州畱别諸同人
我初客揚州，詞流盛裾屐。流連文酒讌，徵逐最酣適。何期數載間，多已墓草碧。過江一訪舊，凄絶山陽笛。尙幸四三人，畱待續陳迹。四海魯靈光，端推謝安石（未堂司冦爲詞館二十科前輩，年八十有六）。東陽雖稍瘦，其氣實嚄唶（旣堂運使）。吳均正强仕，行卽赴朝籍（杜村員外）。工詩玉溪生，高論每剏獲（嗇生郡博）。相見各無恙，不覺手加額。憶自來邗江，所交皆素識。前後十餘年，不曾添一客。新知旣不增，舊好又頻失。剩此幾晨星，得不倍珍惜。諸公同此意，更番展瑤席。雜坐竝飛觥，近游偕杖策。依然觴咏地，光景追曩昔。臨分期後會，預約鄭莊驛。年年看花時，來此一浮白。

蔣瑩溪别駕館愛妾於揚州過江來寓戲贈
滿天風雨渡江來，軟脚筵從别館開。難得美人分鏡待，正當侍婢賣珠迴。冶遊喜有藏嬌屋，僑寓兼爲避債臺。亟與綢繆消别恨，莫教擁髻夜啼哀。

泊髙旻寺鑑公邀遊放生河别業時練塘竹濤兩詩僧皆居此
别業官塘外，塵囂隔幾層。眞成淸福地，况有好吟朋。接食魚邀侣，持齋鶴學僧（有兩鶴不食虫魚）。何當來結夏，萬竹綠雲凝。

放生河戲贈練塘竹濤二上座
千個篔簹罨綠雲，蒲團枯坐篆烟熏。放生河裏游魚樂，知是山僧不茹葷。

多雨
漫說春光引勝情，今年氣候不分明。江南變作黔中地，一月天無三日情。

其二
忽晴忽雨亂晨昏，纔苦陰寒又晏温。一月九蒸還九曬，老夫身作地黃根。

花蝶
婪尾花穠深院藏，外邊那得遠聞香。不知蜂蝶從何覺，已自飛來過粉牆。

戲老
龍鍾老年人，未死先作鬼。鬼者人所畏，遇輙思遠避。老人亦復然，所至令人悸。寒松骨凌兢，凍棃面垢膩。自然生威嚴，非必性情戾。兒怕責淵明，妾不媚鄒忌。一聞曵履聲，先托下帷肄。偶逢少年客，寒暄語未旣。察其睂睫間，早露引退意。何况婢僕軰，聞呼强一至。勉効趨走勤，貌恭神已異。只有諸童孫，貪翁含飴飼。辟咡時一來，得食又掉臂。嗟哉老至此，衆畔親亦棄。雖尙亷頗健，已同伯有厲。應號活死人，讕語聊自戲。

儒餐
土銼煤爐老瓦盆，莫因鼎食羡豪門。儒餐自有窮奢處，白虎靑龍一口吞（俗以荳腐青菜爲青龍白虎湯）。

中庭坐月忽一女孫言月大如酒杯不覺駭聽因歴詢諸孫及婢僕軰言人人殊有同謂如杯者有如鏡如碟者甚至有大如盆盎者乃知眼光各自不同也余年七十四向未知此今因小兒女語乃得之然則近在目前而所不知者多矣作詩誌之
舉頭見明月，大如五寸鏡。謂衆目皆然，圓規有一定。忽聞小如杯，兒語實駭聽。因之遍諏訪，令各說圍徑。細比半兩錢，大至尺口磬。始知眼光異，塵根有殊性。譬若長短視，遠近相去夐。花看霧中昏，毫察秋來炳。卽事悟學功，格物非易竟。老夫年七十，識月猶未盡。如何執成見，輙負鑒裁柄。

秦蜀
秦蜀兵氛歲再朞，蒼茫天意信難知。世無杜甫能吟咏，何苦敎人賦亂離。

其二
太平生齒日增多，天亦難供可奈何。何不敎他饑疫死，卻敎狼籍死兵戈。

記異（庚申三月下旬事）
荒野宵驚火光赤，一炬忽增數十百。紛傳盜至急往偵，人火俱無已滅跡。奇聞恠事易流播，百里居民震愬愬。迅速如行王母籌，倉皇爭避修羅㦸。小村併入大村住，擊柝鳴鉦沸終夕。豈惟小兒怖不啼，壯夫亦莫敢脇席。是何變異出俄頃，非鬼非人動心魄。我同老僧泯見聞，見怪不怪怪自滅。果然半月風鶴定，作息依然各安宅。獨念訛言無故興，此亦一方小妖孽。野熊突入主火災，河魚大上兆水厄。莫嗤鄕社驚虚弦，曲突徙薪亦良策。

閒極
爲愛淸閒早掛冠，秀才生活辦粗完。而今閒到無聊極，臨老翻思去做官。

山塘
淸簟疎簾軟水舟，老人無事愛淸遊。承平光景風流地，燈火山塘賣酒樓。

再題廿二史劄記
一事無成兩鬢霜，聊憑閲史遣年光。敢從棋譜論新局，略仿醫經載古方。千載文章寧汝數，十年辛苦爲誰忙。祗應紙上空談在，畱享他時醬瓿香。

敝袍
欲覔單衣換脫綿，敝袍一領肘雙穿。亟呼刀尺來裁補，又可當差四五年。

其二
有衣可典未須愁，此語遥傳自陸游。莫詫敝袍猶未典，曾投質庫不曾收。

僮約
僮約雖頒十數條，守門奴已出遊遨。客來剝啄無人應，只道先生故作高。

讀白香山陸放翁二集戲作
老來無事度昏旦，愛尋古老人作伴。汾陽潞國勳位殊，詎敢與之較歲算。詩人壽者白居易，等而上之陸務觀。一開八秩一九秩，我讀其詩歴可按。忽然貪癡不知足，幾如得隴又望蜀。少時不想到白年，旣到白年又慕陸。卻顧孱羸蒲柳姿，又恐薄劣無此福。天公聞之笑齒冷，彼二人者才千頃。汝曾不及萬分一，何須妄自作虛警。戴逵本非眞隱士，毋怪少微星不準。且教安享樗櫟年，莫便愁迫桑榆景。

金子友來乞楹帖其家住太平寺㫄門臨大池余爲書鳥宿池邊樹僧敲月下門一聯適有尼庵亦來乞桃符僮奴不知卽以此付之一時見者傳爲笑資賦此懴解
一聯悞到散花居，掩口胡盧遍里閭。豈敢戲留題鳳字，或疑錯寫弄麞書。翻經香盎重簾靜，繡佛燈搖四壁虚。亟與阿師勤懴悔，手抄梵莢鎭精廬。

洪稚存編修以言事遣戍伊犁蒙恩赦囘誌喜
九死投荒得賜環，德音一道萬人歡。遄歸不待烏頭白，起廢行遷鶴頂丹（令甲二品以上冠紅珊瑚頂）。骨鍊冰霜逾勁節，詩添沙漠有奇觀。直聲已震難囘枉，成就先生作好官。

贈徐尚之明府余癸未歲得疾甚危其尊人季常先生挾醫來治始愈今先生已下世而尙之以才士作賢宰有聲梁宋間俯仰今昔不覺悲喜交集也
朋簮喜盍紀羣交，往事關心感鬢毛。老我至今懷巨伯（荀巨伯視友疾，見《世說》），故人有子似枚臯。才名絶代篇章富，吏績勤民撫字勞。行軰敢當修後進，衰遲久已愧英髦。

梅雨
一様川原布穀催，巴巫白骨莽成堆。不知此地民何福，正插秧時大雨來。

午日競渡本舊俗今歲郡城好事者增飾更盛有控官禁止者諸好事遂糾集數十百人連毁控禁之十二家囂風殊可慮也
爲懲奢俗禁揚舲，翻致紛呶嘯白丁。善不可爲何論惡，衆皆欲醉許誰醒。金支翠羽收奇采，毒手尊拳兆亂形。競渡不成成競閧，民驕從此少安寧。

時屆插秧忽得大雨而連旬不止又將憂潦
謂天不憐民，不應梅雨如盆傾。謂天眞憐民，不應連雨無暫晴。初聞歡聲遍老幼，滂沱正値栽秧候。誰知甘霖變愁霖，半月不斷决渠溜。雨點猛如彀弩發，雷聲悶作伏甕吼。有時赤電催金鞭，倒捲魚蝦落巖岫。灝涆幾愁大陸沉，補苴誰塞髙天漏。直疑斯世將混沌，只有長夜無白晝。川原彌望總洪波，滅頂深愁萎綠禾。可惜一天膏澤好，向來嫌少今嫌多。

雲溪晚步
已開八秩未頭童，頑鈍天敎作長（去聲）翁。閲世更無同軰行，感時猶念古英雄。食脾健爲持齋淡，詩格低因屬對工。尙有心期誰可語，雲溪獨立夕陽紅。

題史右張小照
毘陵城東兩奇士，沈佩蘭與史右張。佩蘭跅𧿇不自檢，千金散盡餘酒狂。晚官嶺嶠作良吏，至今妻子飽覈糠。右張生無立錐地，一枝健筆凌風霜。讀書兼學計然術，金錢湧比詩盈囊。人言不如瘦沈郞，身未綰組垂銀黃。我不謂然士貴氣，饑寒未免趨路㫄。昔人相士問生産，無求乃可自激昂。君今力能致温飽，千頭木奴百本桑。平原乞米書不作，骨力自挺百鍊剛。其才况復老益橫，六十尙如四十强。㑹當晩達出山去，不撓不戁展所長。囘視少時舊同學，功名行將過東陽。未須便圖靑篛笠，方當袍笏催登場。

暑夕
空齋孤坐滅蘭膏，一犬相依寂不嘷。赤脚踏氷吾尙熱，氋氃憐汝滿身毛。

夜不寐作
崢嶸火雲高，日落半空赤。城居少林蔭，困此炎歊迫。捲簾候夕凉，鬱熱或暫釋。四垂無纎風，仰視天正碧。月光日所映，返照有餘赫。滅燈聊暗眠，躶脇貼地席。羽扇幾脫腕，絺巾且瀝液。忽焉癢如疥，萬疿凸膚革。飛蚊又來嘬，舉手急一拍。狡㨗倐已逃，徒自打頭額。嘻乎此夜中，直比入甕炙。卻憶西南天，烽火正絡繹。溽暑蒸臭穢，遍野腐胔積。吾儕幸安居，尙嘆爍金石。兵燹彼何辜，感時一悲惜。

舊簏中偶檢得在京時所畵鷗北耘菘小照戲題卷後
灌園閒與白鷗親，四十年前舊寫眞。只有老妻還認得，兒孫俱不識何人。

放歌
我不能引長繩，繫住西飛日。又不能抽快刀，斬斷東流水。徒負昻藏七尺身，實只太倉一稊米。胡爲前望千古、後顧萬年，欲作擎天拄地一男子。少年鼻息衝雲漢，唾手便思拾靑紫。果然館閣取次登，意謂星辰卽曵履。忽焉驅馬出春明，兩粤滇黔走萬里。從戎又想圖麒麟，按部亦曾冠獬豸。序遷不及待，歸仍鑽故紙。撐腸五千卷，縱目廿二史。復將三寸毛錐尖，妄擬一柱中流砥。統計生平屢徙業，一波未平一波起。我觀古人志專壹，强吳者員霸越蠡。用盡一生心，只了一事耳。誰敎東馳西騖多岐塗，貪如奪標棄如屣。毋怪百能百不能，略嘗之味鼎染指。如今衰老始知悔，氣矜之隆病良已。非無一言半語傳世間，未必百年後尙掛人齒。囘思鄧林棄杖逐日時，枉費奔忙暍不止。噫嘻乎！生世寧易得人身，爲人寧易通文理。可惜黃金擲虛牝，錯已鑄成錯到底。

卷四十二　庚申、辛酉
自幸
老閲浮生事，心如井不波。天邊圓月少，世上苦人多。出仕榮簮笏，歸休穩笠蓑。吾身已厚幸，寧復作悲歌。

輓汪屏周
吾鄕四老人，近年失其二（程霖巖、湯蓉溪、楊靜叔與君同甲午生，皆八旬以外，有四老人會。楊、湯今已故）。惟君壽而康，貌澤神不瘁。諸兒已垂白，乃翁則猶未。㫄人有見者，翻疑父是弟。晚雖兩足踡，兼苦雙目瞖。健飯尙一升，坐不隱囊倚。巋然魯靈光，眞足瑞人世。憶昔遊京師，同客平津第（庚午、辛未與君同館文端師第）。歸田數十年，衡宇復相次。過從每話舊，記憶到瑣細。後生聽愕眙，頭觸屏風睡。兩老方蹁躚，間出諧語戲。以兹慰岑寂，踪跡蚷蛩比。何期大耋嗟，捨我竟長逝。我思古籛鏗，長壽固天畀。同輩無一人，居世亦何味。君今歸道山，吾與誰把臂。不覺黯然傷，臨風一揮涕。

紀事（六月下旬）
浙東舟山多海澳，海賈經由必收櫂。向來清晏少萑苻，近數十年始有盗。初但壟斷不澤竭，什二抽分盗有道。其渠死後群黨橫，刼財殺人日逞暴。奸民趨若附火蛾，賊艘遂至數百號。一艘百人百艘萬，實繁有徒據津要。直從水面別開國，竟視估舶同轉漕。樓船將軍空駐防，水師入海已眩掉。伎俩久爲賊所窺，嚇以虚聲反被笑。駸駸捩柁欲登岸，往日孫盧轍將蹈。今年六月趠䞟風，十日不斷聲大嘯。颶母鼓浪掀高穹，天色晦㝠日不耀。半空疑有蛟龍鬭，千里但聞神鬼譟。可憐賊艘雖習流，至此亦把天妃呌。檣傾檝摧碎如粉，萬命盡入滄波浩。十五巨鼇食不盡，飽到鯨鯢也懽跳。有得脫者十二三，縛板泅來伏巗嶠。不死於水死於刑，一一就擒戮諸纛。從此妖氛當稍寧，縱有漏遺已衰耗。若非天遣風濤誅，竊恐今秋有閧閙。獨念天心方厭亂，東南已叨慈廕燾。秦蜀蟻賊肆剽屠，西顧亦應垂痛悼。豈其能水不能陸，只殺鮫鰐遺豺豹。何不作使萬陰兵，悉殄陸梁靖區隩。

書綿州牧劉蔭萱守城事
綿州有舊城，地扼潼川渡。垣墉圮已久，履屐可平步。蜀賊方蔓延，州守早卻顧。先期集版築，百堵屹鐵鑄。城成賊隨到，殺氣振烟霧。百里避難民，望城作生路。開門聽其入，赤子得慈父。衆志本成城，有城志益固。弩臺彀機括，戰格列梐枑。賊方盛氣吞，唾手拾倉庫。梯衝百道來，墨守綽有裕。丁男畫地戰，婦女送餐哺。矢石所及處，仰攻悉顛仆。粉堞俄成赭，盡是賊血汚。相持三晝夜，救至始解去。偉哉保障功，活人已無數。向非憑堅城，仳離衆曷䕶。繄兹應變材，衝要端可付。書之風百僚，武功出儒素。

哭內兄髙曉東
正擬飛騰暮景斜，豈期彈指散摶沙。黄金難救膏肓病（醫藥費千餘金），白手徒成飽煖家。萊子國猶歌惠愷（曾宰萊州掖縣），黃公罏已隔幽遐。斯人何意攖斯疾，血肉淋漓滿臂痂（以臂疽殁）。

其二
昔曾活我病垂危（癸未歲，余在京得危疾，君力爲調䕶），今日翻敎送汝歸。臨老正悲朋舊少，至親况又死䘮威。病無靈藥三年蓄，去有天香一路霏（殁以八月十六日）。囘首忍忘貧苦日，旅牕燈火夜相依。

曉東內兄素强壯無死法也六月中左掌忽患一疔醫者但治以解毒散不急㧞其根遂蔓延四布已而腕間潰成一孔膿血涓滴不斷馴致滿身氣血盡從此流盡而殁嗚呼事之類此者多矣爰再作詩哭之
目識一丁掌邊伏，焦釡漏舟救宜速。庸醫惟恐痛剝膚，但劑淸凉期解毒。豈知杯水滴車薪，翻致燎原不可撲。初看腫硬過臂肱，旋覺熏蒸上頭目。未幾腕底潰成孔，如筧引泉來續續。紅紫者血黃者膿，晨夕涓涓漬牀褥。遂令遍體精氣神，盡化漿流無底谷。命脈微如將斷絲，膏髓涸成久枯木。親朋猶來問無恙，病已不支俄纊屬。嗚呼！癬疥初生藥誤投，癰疽旣潰手空束。世間萬事類如此，事過追思豈勝哭。

劉檀橋編修六十壽
曾見荷衣拜，今開六十筵。前身王子晉，當代杜樊川。綺歲游金闕，髙才步木天。家依鼇禁逈（尊公少司空，授經上書房），籍有鳳洲聯（令兄樸夫，官樞曹）。荀令香傾座，相如草奏箋。持衡雙繡纛，趨直八花甎。平子歸田早，羲之誓墓堅。鶯花㝷故里，絲竹寫中年。廣拓毬場地，寧論馬埓錢。曲房通宛委，列屋貯嬋娟。樛木能無妬，夭桃各逞妍。醍醐供乳飲，眘䘏抵膠煎。濟勝身方壯，追歡髪未宣。稱觴誰不羡，富貴又神仙。

其二
官職聲名兩竝全，少登館閣老歸田。風情鍾乳三千兩，聲伎銀筝十五絃。投轄陳遵無晝夜，吹笙子晉本神仙。行年六十稱觴樂，已勝他人百廿年。

題黃山雲海圖
生平苦慕黃山好，未得支笻踏絳氛。今日披圖峰六六，恍疑身在海綿雲。

題苓閣傳經圖爲汪仰之秀才
一閣平臨溪水渟，曾承家學此傳經（其尊人授經處）。作圖不忍忘先澤，略彷新安舊考亭。

纔哭曉東忽鄕間信至老友潘震峰杭念屺又相繼下世不數日又聞常熟邵松阿同年之訃計期皆在中秋前後半月之内生平交契一時盡矣凄然顧影何以爲懷
半月間亡四故人，品流雖異誼皆親。共誰消遣衰殘日，剩我孤單老病身。兜率歸難尋去跡，巫陽召已到比鄰。暮年容易傷存殁，縱緩須臾也愴神。

稚存歸里賦贈
握手相逢萬里身，入關衣尙帶征塵。去時拚作他鄕鬼，歸日幾同再世人。才士例爲遷謫客，聖朝終恕直言臣。生還應捧恩綸泣，敎住氷天只十旬。

其二
生平豪氣隘寰區，事不驚人不丈夫。出塞始知天地大，題詩多剏古今無。單車風雪孤征路，絶徼山川百戰圖。不敢慰君兒女語，昔人晚節倍艱劬。

初冬柳色
古語由來未可聽，爭傳弱柳望秋零。誰知霜露凋傷候，萬木丹黃此尙靑。

招檀橋廷叔稚存三編修董暎珊庶常荒齋小集皆同館也江鄕此會頗不易得作詩誌雅
詞垣先後跡相參，里社招邀作雅談。座比奎躔星聚五，禮修鄕飮爵行三。烽烟路遠無傳箭，沙漠人歸有盍簮。莫惜追歡永朝夕，如今福地是江南。

題漠北望鄕圖
天蒼蒼，野茫茫，風吹草枯散牛羊。安得萬里返故鄕。

近游戲書
小舫淸遊不覺疲，每眠杉板當牀帷。也知就木期將近，先向船艙鍊背皮。

紀夢
閲罷邸抄正午倦，忽夢遷官戴武弁。西陲㓂盜紛如麻，杖節專征往靖亂。肘懸雙紐黃金印，腰揷三稜白羽箭。虎旗開道十二街，鼉鼓震天五百面。行閒紀律陣演蛇，馬上驍雄手接鴈。聲威大振刀槊鳴，號令一施旗幟變。出鞘劒氣寒斗星，浴鐵甲光明組練。巢車望賊最多處，指揮三軍各爭先。短兵近接刴作臡，巨礟遙轟疾於電。窮追不暇掘竈炊，生嚼俘囚當朝膳。乞降悉就縻長纓，旅拒誰敢張空弮。割賊頭顱祭國殤，歛賊屍骸築京觀。鴟張豕突一掃空，依舊江山景淸晏。歸來獻㨗絳闕前，免胄千人萬人見。形容圖上凌烟閣，策券頒來紫宸殿。書生到此眞足豪，正欲作詩紀酣戰。無端栗爆折腳鐺，驚破鐃簫大凱宴。僮奴恰報煮藥熟，來問衰翁可下嚥。

書劒南集海棠詩後
少陵不賦海棠紅，畱與他年陸放翁。君看劒南詩稿上，張園吟過又燕宮。

其二
陶菊林梅名各擅，海棠猶未有專家。放翁此意先窺破，急把狂吟占此花。

秋成
禾黍登場又一時，家家高廩恣遊嬉。屢豐年歲淸平地，誰識西陲泣亂離。

偶書
老尙手一編，丹黃勘不置。若以聖學論，亦玩物䘮志。其如結習深，舍此心曷寄。老鼠慣搬薑，蠧魚喜食字。藉遣時日閒，兼飫性情嗜。譬如呼盧盆，不過寓游戲。奈何技稍工，又想以傳世。

其二
兩耳未甚聾，已難别宮徵。與客坐對談，惟恐失條理。內則以意聽，外則以目視。目光所凝注，不誤談娓娓。雖無顧曲精，亦免隨口唯。一笑雙明瞳，乃爲司聰使。人以耳爲目，我以目爲耳。

其三
香山與放翁，晚歲澹容與。語語不畏死，正是畏死語。死者誰不畏，豈眞去得所。吾惟任自然，不迎亦不拒。食不恣老饕，眠不厭獨處。雖非辟鬼符，或是降魔杵。住則樂爽鳩，行卽捨逆旅。

健忘
偶然得句忽遺忘，速起追逋已渺茫。失卻猫兒有何急，自生煩惱自㝷忙。

其二
眼前僮僕或忘名，何况經書記不淸。怪底近詩多白戰，征南武庫已無兵。

野步
雖老身猶健，無求氣頗充。杖頭沽酒具，枕上改詩功。地惜無山水，遊常避雨風。今朝晴景好，野步看丹楓。

蔣敘和秀才在湖北得拙集枉寄詩八章具述傾慕之意賦此奉酬
意外牙絃得賞音，頓敎敝帚重千金。一帆路遠依劉迹，八詠詩傳慕藺心。著述久爲同軰賤，衰遲敢望後生欽。誰知竝世桓譚在，獨與玄亭結契深。

書放翁詩後
放翁志恢復，動慕臯蘭鏖。十詩九滅虜，一代書生豪。及開禧用兵，年已八十高。設令少十年，必親與戎韜。是役出卽敗，輕舉千古嘲。公若在其間，亦當帶汗逃。天特善全之，仕隱皆奇遭。無事則恤緯，有事已善刀。

風俗
人心俗習暗遷移，數十年間覺漸差。今日後生看孔孟，已非我軰後生時。

閒居效放翁體
卻老空聞服玉方，暗中不覺漸頽唐。兼金安得買酣睡，上藥不能醫健忘。邀客㝷花消日永，呼僮說鬼遣宵長。愛閒偏是閒難耐，始悟英雄種菜忙。

杜門
杜門仍守一靑燈，塵事甘辭百不能。人漸老成無妄作，詩求簡凈亦衰徵。宵驅霜氣爐添火，曉趁曦光硯炙氷。不覺自傷年晼晚，頭銜應署退堂僧。

讀史
歴歴興衰史冊陳，古方今病轍相循。時當暇豫誰憂國，事到艱難已乏人。九仭山纔傾簣土，一杯水豈救車薪。書生把卷偏多感，剪燭徬徨到嚮晨。

其二
㨗書頻奏勦除功，道路傳聞乃不同。人豈幸災虚作警，事當討亂速爲工。流移滿野耰鋤廢，供饋連年府庫空。稍喜東南繁庶地，黍稌處處慶登豐。

其三
水淺岷觴本易堙，涓涓不絕遂𡙆淪。孝經豈果驅狂賊，王法何能懼亂民。牛喫牡丹同百草，蟻擎粒米過千鈞。眼前看是潢池弄，恐費他時爛額人。

其四
頗聞臺省尙委蛇，風議爭嗤恤緯嫠。謝傅圍棋雖故事，曹參醇酒是何時。瘍醫誤已癰疽潰，肉食謀仍燕雀嬉。一笑江村杜陵老，干卿甚事獨憂思。

衰孱
巧婦炊空試，庸醫療已頻。也知難措手，敢幸早抽身。年可鄕三老，才慚劒一人。衰孱竟何補，徒說膽輪囷。

曝背
繩牀曝背坐牆隅，漸覺春暄解粟膚。一笑衰頽如此狀，可還能爲國馳驅。

其二
寒瘃俄敎意氣揚，㨗於緹管暗囘陽。何須暖老求燕玉，我且温柔老是鄕。

遣寂
少陵在成都，結交到朱老。東坡在海南，符秀才亦好。由來索居苦，藉以慰枯稿。余性本落落，晚更少將迎。同軰已死盡，末契期後生。後生有才者，方自高其聲。仰而不能俯，誰肯就老成。以兹絕裾屐，黙作孤掌鳴。惜哉得佳句，無人共欣對。欲起古人看，古人已無在。欲俟後人賞，我又不及待。終朝塊獨處，㗳焉一長嘅。

厭聞
三十年來把釣緡，厭聞消息説兵塵。私憂竊歎何人識，識亦徒嗤是杞人。

哭邵松阿
省垣好友一松阿，晝共淸遊夜共歌。如此忘形交有幾，翻悲歸老見無多（余兩人先後歸田，一晤君於杭州，一訪君於虞山）。虚期深谷看紅葉（今年預約同看吾谷紅葉），尚憶荒園踏綠莎（君在京寓趙天羽寄園，與余比鄰）。剩我白頭無藉在，寢門那禁淚滂沱。

題稚存萬里荷戈集
人間第一最奇境，必待第一竒才領。渾沌倘無人可鑿，不妨終古懵不醒。中原一片好景光，發泄已盡周漢唐。所未泄者蠻獠窟，天遣李白流夜郞。又敎子瞻渡瓊海，總爲𠌯昧開天荒。伊犂城在西北極，比似炎徼更遼僻。烏孫故地氊裘鄉，睢呿何曾讀倉頡。近年始入坤輿圖，去者無非罪人謫。一聞嚴譴當出關，如赴鬼門淚流赤。豈知天固不輕與，若輩紛紛何足數。要等風騷絶代人，來絢鴻濛舊風土。稚存先生今李蘇，狂言應受攖鱗誅。熱鐵在頸赦不殺，廣柳車送充囚徒。天公見之拍手笑，待子久矣子纔到。鍾儀故是操南音，斛律何妨歌北調。從此天山雪嶺間，神馬尻輿恣吟眺。國家開疆萬餘里，竟似爲君拓詩料。卽今一卷荷戈詩，已如禹鼎鑄魅魑。狂風捲石落半嶺，堅氷鑿梯通九逵。人驚鵰攫抱頭竄，雷怯龍鬬飛輪馳。生羌變驢或剩腿，降夷化魚皆遊屍（皆詩中所記）。隨手拈作錦囊句，諾臯狹陋寧須支。翻嫌賜環太草草，令威百日歸華表。倘更畱君一二年，北荒經定增搜考。憶君惟恐君歸遲，愛君轉恨君歸早。

爲長孫公桂娶婦（辛酉）
金雀屏開鼓吹喧，望孫今又望曾孫。固知五嶽期逾遠，且喜重闈輩益尊。寶炬千枝明徹夜，香奩百兩爛盈門，只愁漸染豪華習，誰記風詩束楚婚。

苦寒行
我歌苦寒行，歲在辛酉上元後三日。北風連夕聲怒號，燭龍無光天黑漆。未幾雨雪霰交下，六合慘成凌陰室。不知春氣何處藏，竟被玄㝠來換律。梅蕾將舒凍復枯，蟄蟲欲啓坯轉宻。百鳥怕作紇干雀，翻願就擒試炰炙（見昌黎《苦寒》詩）。常年亦有寒沍時，無此瘒瘃刮肌骨。老夫尚是温飽人，十指已不能屈伸。消瘦向同裴碧鸛，忽然十圍腰腹粗輪囷，乃是狐裘三襲全裹身。何况窮簷饑窘者，斧氷作糜炊濕薪。衰年久絶濟物想，敢說厦千間、裘萬丈，欲爲斯民措安養。細思或是天降福，要滅賊氛靖楚蜀。雪爲刄，風爲鏃，使之晝不得掠食飽，夜不得煖席㝛。只消如此一月餘，十萬僵屍塡滿谷。

閲邸抄有感
長樂老人負重望，其子乃習俳優唱。茶陵閣師正台階，其子花街又柳街。從來名臣後不振，非關國家賞延吝。卽今故相垂鴻猷，九重念舊恩禮優。方倚將門用趙括，誰知相府無條侯。僨軍敗檢一年內，荷戈萬里雙長流。朝廷雖存十世宥，豈得屈法蠲瑕尤。嗚呼！葢代忠勳尚如此，家運由來不由己。何况書生福命慳，敢冀構堂能濟美。柳玭枉著訓傳家，陶令不必詩責子。

題宗室公思元主人風雨快遊圖
甌北老人老貪逸，風不出，雨不出，好景往往端坐失。思元主人乃好奇，御宿川邊輪儤直。興來起步林塘幽，盡屏騶導去呵叱。是時六月趁晚凉，綠禾碧葦如江鄕。千株榆柳冪成幄，㫄有萬柄荷花香。勝遊竟爲天所妬，雄雷忽鳴雲四佈。童奴驚告風雨來，亟請沿隄就歸路。豈知遊覽興正濃，雨自雨，風自風，安得張威作勢嚇乃公。方將披蓬勃、浥空濛，果然淋漓濕衣領，灞橋風雪無此猛。詎有磈礧煩澆胸，恰比醍醐快灌頂。入夜歸來黑無火，帶水拖泥泥没踝。童奴不免有怨言，主人呵呵大笑解衣磅礴躶。

獨立
靑韶又閲一年春，死盡交遊剩此身。地下轉多相識友，世間暗換一班人。漫將衰鈍稱前輩，誰與從容話昔因。獨立縱然能不懼，蒼茫四顧亦傷神。

和稚存積雨見懷之作
已辦靑鞵踏麴塵，天教寒雨阻尋春。蟲將啓蟄翻坯戸（將交驚蟄），驢可衝泥欲借鄰。稍喜迴枯鮭有韭，最愁炊濕桂爲薪。如何咫尺城東路，隔絶幾同越適秦。

雨後稚存枉過復出二詩見示再次其韵
林間難得兩閒身，話雨何妨竟夕晨。天意似償殘臘雪（去冬無雪），客裝重洗隔年塵。談言湧比開新澑，詩律嚴於束濕薪。便作對牀聽也得，流連已不負芳春。

其二
廉纎纔止喜君過，健步應稱曵落河。甘雨乍收猶覺少，佳章難和已嫌多。字摹屋漏眞顏筆，詩掃雲開亦魯戈。從此晴暄好聯步，淸游何必定披簔。

題李鹿耔聽泉圖
聽泉爲愛在山淸，也恐山中浪得名。我記誠齋嘲澗水，在山做得許多聲。

驛柳詩和蔣立菴
驛邊垂柳裊風輕，萬縷千絲罨路程。露輞暫停應繫馬，戍樓相傍好聽鶯。蕭踈幾閱人來往，飄颺如隨吏送迎。堠館靑葱堪入畵，輪蹄喧處有餘淸。

其二
臨風披拂最長條，似掃塵沙待客軺。記里標爲樊圃界，贈行折當灞陵橋。桓公北去悲華髮，陶穀南來狎細腰。何處靈和誇得地，江程尤易動魂銷。

其三
幾家新綠映鞦韆，獨向郵塘罥野烟。館客快當千步幛，廐奴軟借一條鞭。三眠倦識征途苦，十里行逢宻蔭圓。欲爲高柯徵故實，滁州古驛至今傳（滁州大柳驛爲趙普授徒處）。

其四
莫嗤弱質望秋零，坰野風塵已飽經。排列也同雙隻堠，淸凉爭憩短長亭。寄梅人去靑連隴，籌筆牕開綠滿庭。不比章臺惹攀折，春風愁煞小娉婷。

其五
曾入詞人賦擅場，營名細柳館長楊。豈知得姓從天上，翻使攀條感道㫄。滚滚絮粘泥路雨，垂垂絲瘦板橋霜。可憐老剩空腔在，徒與騶人作馬枊。

其六
館垣淺不蔽車輪，有菀能令景色新。鋪白氊如迎貴客，舒靑眼豈慰勞人。肯隨鬻駱同行路，猶爲歌驪綰去塵。生性纏綿本情種，故應獨占渡江春。

其七
小小軍郵也楯欄，鬱葱深䕶翠陰寒。風枝斜共牙旗颭，雨葉穠遮畵壁乾。似傲五株依隱士，或將七扎試粗官。兩三老校乘凉話，可有空中汁暗彈。

其八
處處江南記水程，綠楊何必是揚城。樹猶嫋嫋牽人住，亭已勞勞送客行。林外絮飛馳檄影，梢頭月上打梆聲。最欣老幹成圍久，常見平安堠火明。

詩僧巨超自焦山過訪枉詩投贈兼惠嘉蔬次韵奉答
身雖學佛骨仍仙，過我蕭齋慰暮年。良友豈須三敎别，好詩已見十方傳。鶴銘迹有摹碑字（《瘞鶴銘》已重刻），鴻爪痕畱疥壁聯（余舊贈詩，尚掛寺壁）。凖擬焦廬謀結夏，一帆重到刹竿前。

其二
已是山中辟穀仙，翻將蔬筍餽新年。味殊佛印燒豬待，事竝園官送菜傳。方法喜君多秘製，布施愧我只詩聯。尚嫌不帶中泠水，枉自來從北固前。

巨超將歸托寄京口佩香女史
香閣論詩又兩年，遙知凈業已皈禪。不妨書托高僧寄，正是淸齋繡佛䖍。

其二
新築軒仍㮄聽秋，我來凖擬小停舟。可憐兩度過京口，只見紅欄俯碧流（去年往來京口，俱不值）。

其三
詩筆年年耐苦辛，懴除不盡是前因。女中才子僧詞客，都是名心未斷人。

其四
枯木禪僧印寂光，空山兀坐太荒凉。作書爲介司花女，或有天花散道場。

牡丹將開作布幔䕶之戲題
改砌花臺作幕遮，玉樓春（花名）色倍穠華。初非貴種偏珍惜，爲是前年手種花。

其二
老去風情尚易撩，䕶花心力費連朝。一棚布幔當金屋，慚愧書生貯阿嬌。

寒食日招蔣立菴太守劉檀橋贊善莊迂甫中允洪稚存編修陳春山明府家緘齋比部小集山茶花下立菴稚存皆有詩卽和其韵
偶借繁花欵客停，花光正赤眼俱靑。鄕風不禁西河火，人數剛符北斗星。瓊液味拚供大戸（諸公皆善飮），寶珠名豈稱寒㕔。香山故事差堪繼，恰有高賢未及齡（同人年皆六七十以上，惟稚存五十五。○右和稚存）。

其二
合向東皇賦拜嘉，賞花都把海紅誇。穠華豔發眞舒錦，薄酒淸談當鬬茶。樹老也如人矍鑠，坐深不覺日欹斜。牡丹雅集還先訂，繭栗枝頭已放芽（坐間預訂牡丹開時再邀諸君小飮。○右和立菴）。

茅山紀遊
句曲古洞天，距家二百里。年耆尚未到，塵俗眞可鄙。今朝忽興發，奮决枋榆起。買舟旣風順，登陸適雨止。舁籃兩輿夫，腳過茅狗駛。遥指大茅峯，直上靑㝠裏。屈盤十八折，疊磴何人始。每當一折處，輿夫劣容趾。吾身已在空，下瞰怖欲死。千丈倘一落，直作虀粉耳。自笑老何爲，乃冐險若此。

其二
時當二三月，羣禮三茅仙。江國千里內，男婦盡翕駢。不到頂不止，欲表方寸䖍。十步九喘息，力憊志益堅。乃知求福心，不惜性命捐。峩峩九霄殿，登降紛摩肩。棟宇熏已黑，總是𣒰檀烟。雖曰愚民愚，究是神使然。其身已登眞，傳又千萬年。匪惟大名垂，兼攝眾心懸。嗚呼彼何人，占此福力全。

其三
名山湛淸華，惟在水與木。有水山不枯，有木山不秃。兹山乃兩無，但見春草綠。不知古仙人，胡爲此栖㝛。及觀曉雲生，譎詭盪心目。或如孤烟輕，或如濃霧濁。其出也無罅，氣透毛孔肉。蓬蓬四飛揚，滃然滿巗谷。罡風吹不散，俄又聚成族。乃知兹山靈，地肺通天腹。所以三茅君，于焉吸淸淑。

其四
言過華陽洞，坎窞庨山根。相傳通冲虛，奈此墨穴昏。一笑舍之去，非畏乖龍吞。頗聞乾元館，貞白跡尚存。山中宰相堂，松風至今喧。呼車亟往探，猛雨俄傾盆。遂令良常遊，虧此半跬慳。豈眞三神山，將至風引還。歸途卻囘首，空濛露靑鬟。畱此不盡景，擬作重來攀。羅浮風雨好，正在合離間。

三月二日緘齋作海棠之會卽席索同人和
賞了山茶又海棠，今春吾輩太疎狂。正憐經雨嬌無力，敢議當風豔不香（放翁詩：「譏彈更到無香處。」）。花比胭脂眞絶色，酒嫌琥珀少淸光（諸君嫌蘭陵酒濁，皆用浙釀）。放翁去後無人咏，畱與雲溪（緘齋所居）作主張。

同人預訂牡丹之會稚存不待花開輙折簡邀集作此戲之索和
借花作飮資，借飲爲詩地。此亦退閒人，居鄕一樂事。山茶旣開尊，海棠又舉觶。預期牡丹時，再續花下醉。先生乃不待，老饕急欲試。枝頭方繭栗，折簡遽邀致。由來不羈人，作事必竒氣。仕宦甘勇退，雞肋竟輕棄。遊讌乃躁進，未卵輙早計。吾笑謂先生，此酒爲花貰。有花則成賞，無花則空費。待取花開時，須補郇庖治。

爲偉兒得葬地於金壇夏蕭村感賦
頻年謀塟子，今始得佳阡。地近三茅叟，名傳八洞天（距大茅峰十餘里）。山光畵屏上，民俗結繩前。窀穸於兹定，應無憾九泉。

其二
久不音容接，孤魂若箇邊。忽欣來蝶夢，恰報得牛眠。卽抵筳篿卜，堪營堂斧堅。佳城得安厝，倘廕子孫賢（數年來兒久不入夢，是夕忽夢見之，而買地成券之信適至）。

其三
嬴博終嫌遠，良常免陟艱。水通一衣帶，山抱兩瑶環。已叶靑烏吉，應堪白鶴還。夫椒三百里，他日好追攀（余塟地已定於馬跡山先母塋內，距此二百餘里）。

題楊忠愍名印
鐵筆誰鐫繆篆工，摩挲名姓仰孤忠。不曾倒用軍符後，自有威生斗檢中。質賽貞珉通體白，色分熱血滿腔紅。有人正草靑詞就，賜印親封奏紫宮。

牡丹旣開邀同人小集而花色不豔朶亦差小作詩解嘲
昨嘲洪景盧，未花先置酒。我酒及花開，不先亦不後。方欲對客誇，此舉殊不負。其如花品凡，欲誇轉怩忸。嘗稽洛陽譜，貴種無不有。三十二佳名，黄王紫者后。或濶一尺面，或嬌一捻手。重臺彩霞仙，竝蒂連璧友。詩傳李翰林，貢自錢畱守。一叢十家產，珍過瓊瑶玖。而我此數株，賤買自虎阜。價低品斯下，敢與國色耦。豔輸紅粉腮，大僅瓷盌口。置之姚魏間，只供牛馬走。以此集歡場，毋乃慚敝帚。花聞竊有言，主人欠分剖。名花必綺筵，水陸盡羅取。先張繡幕遮，次䕶雕欄釦。朱唇吹玉笙，皓腕進雪藕。高燄輝長檠，醇醪酌大斗。雞跖百伏雌，羊簽十肥牡。斯與花相稱，豪氣溢尊卣。今君作勝賞，仍是寒酸叟。囊慳何曾錢，盤雜庾郞韭。漫詭鴨蒸瓠，但有魚貫柳。自宜花格卑，配此肴味苟。譬如田舍翁，合儷糟糠婦。乃反嫌花劣，何其不自咎。四座聞之笑，笑我被花詬。不如未開時，設宴可藏醜。

題楊雲珊詩卷
吾黨楊盈川，力學不好弄。家聲八花磚，才氣九雲夢。示我一編詩，出語必驚衆。呼風萬馬來，奔騰不可控。歛心貫一蝨，又作車輪中。因之入名場，莫敢相伯仲。我忝紀羣交，更喜衡宇共。光許鑿壁分，醪堪過牆送（與余鄰竝）。忽焉賦壯遊，難挽靑絲鞚。得句早寄歸，資我晨夕諷。

花會將遍檀橋最後治具牡丹旣多貴種而肴饌特精酒間用緘齋語成篇
今年花事繁，勝賞互徵召。劉楨倜儻人，傳食家家到。作客不作主，頗怪施不報。孰知後居上，突起飭厨竈。名花旣穠麗，紅紫光遠耀。治具更精腆，一一出秘造。鉶羹僃南烹，𨫼炊兼北調（通州餑餑）。吸醁鏡湖淸（紹興酒），噬乾沛風燥（風豬出沛縣）。傳觴選大斗，玉琢仙人肖（兩巨杯鑲白玉八仙）。囘視諸家筵，直壓元白倒。斯眞不負花，足爲花長傲。花聞以臆對，似欲訴鬱抱。自從主人歸，花常侍堂奥。邀歡帶露勻，獻媚迎風笑。乃不蒙一顧，經過頭輙掉。蕪穢草不除，崛堁塵不埽。坐令嬋娟姿，冷落黯自悼。今因花事牽，拂拭出蓬藋。實藉諸公扶，尚恐主人懊。余笑爲花言，遇合非意料。十年交臂失，一旦囘光照。從此進有階，可以色自效。明年花開時，益務妍其貌。主人故豪縱，豈惜莊嚴妙。砌改文石環，幕張繡羅燾。因之大召客，高宴壓壺嶠。催開轟羯鼓，鬭豔颭鷺翿。聲裂柯亭竹，舞落山香㡌。洗粧澆碧醖，照睡炳庭燎。葷肥峩陵屯，蔬䔩潔湘芼。斯時快老饕，更爲花大釂。

檀橋席上賦紅牡丹
姚黃魏紫已稱妍，高格還應讓絳仙。著到緋袍原富貴，映來紅袖倍嬋娟。寫生尚覺胭脂淡，吐豔偏爭靺鞨鮮。莫惜倚闌畱玩久，餘光猶鬬晚霞天。

湯樸齋邀飲紫藤花下（相傳東坡手植物）
顧塘橋館藤花開，相傳坡公昔親栽。主人重是名賢蹟，邀客共醉黄金罍。我思公歸自海外，五月眞州已暴下。荆溪買宅旋折券，始到此間僦寓舍。入門未久卽上仙，那得復有種花暇。只因旅㝛幾晨昏，此藤遂傳手澤存。七百年來屢易主，藤與公名共千古。孤根不肯曲九泉（借用坡《咏檜》詩），上乃屈蟠半空舞。皮皴腹裂老不僵，化作瘦蛟戰風雨。過客猶思拾落英，居人不敢議斯斧。想見深宵月白時，䰟兮歸來尚摩撫。卽今正値花開繁，纍纍瓔珞明朝暾。猶疑帶公舊文彩，來吐爛熳催芳尊。名流草木皆可敬，况此名隸大雅門。卻慚咫尺爲鄰竝，不敢來爭謝傅墩（余家相距僅三十步）。

書憤
老憑故紙送殘年，藉遣無聊豈望傳。死後名難膏白骨，生來命早落青編。修途迢遞無窮轍，苦海蒼茫大願船。太息男兒多少事，只餘瑟縮枕書眠。

稚存謂古來牡丹詩少有作正面文字者戲成四首索和
何處東風麗景繁，尺三花朶壓名園。大家氣象無寒態，本色胭脂有醉痕。一捻嬌含晨露濕，千層艶煽午風温。生來性格原驕貴，肯向風塵漫托根。

其二
庭前羯鼓漫相催，要費陽和氣力培。采石仙人宮錦坐，太原公子裼裘來。圓供正看兼㫄看，豔愛全開勝半開。最是香䰟奇幻處，有時結撰出重臺。

其三
輕寒輕暖幾番過，釀出花天散曼陀。國色更無同輩比，春華獨占十分多。光能浮動神如活，香帶甜肥氣最和。讌賞不須憑酒醉，但看映面已微酡。

其四
膩粉濃丹發豔光，花頭端重不輕狂。自令芍藥甘爲婢，應與芝蘭竝號王。曾記帶酥豪士送，未容插髩美人粧。腐儒愛惜中人產，也對深叢一舉觴。

題蔣立崖天遠歸雲圖
心跡浮雲一片閒，未曾出岫寫歸山。誰知二十年前畫，預兆輪臺萬里還。

其二
膚寸膏流漢上田，又分愷澤潤窮邊。而今歛卻爲霖手，散作餘霞尚滿天。

其三
羽化銀杯已不畱，桓厨故物忽重收。由來天半高雲朗，肯汚人間寒具油。

閒愁
老去無眠覺夜長，一燈照影自徊徨。平時記誦都忘盡，偏是閒愁不健忘。

競渡
去年禁水嬉，謂是當遏宻。愚頑竟何知，譟起戕巨室。雖然置獄懲，謗讟尚未畢。今年又聞禁，萬口早籍籍。由來舊俗沿，未可一旦革。禁奢固美意，顧未計裒益。漏巵有泄潤，涸轍乃沾液。但爲富屯膏，轉阻貧待澤。是誰解鈴手，來效開網績。蜿蜒四游龍（今年有四龍舟），遂起奮鱗鬛。笳鼓中流沸，旌旗半天赤。水繞千檣舫，岸圍萬裾屐。綺羅風送香，珠翠波映碧。豈有哀郢心，聊快游洧迹。終然存故事，一慰汨羅魄。彼爲楚忠臣，此作屈俠客。贏得老夫狂，逢場一戲劇。

五月初連日大雨喜賦
漫說西陲未解兵，天心助順已分明。秧前麥後甘霖到，知是邊氛不足平。

其二
金碧裝成四畫橈，正愁河淺不容舠。天公也要龍舟看，漲出雲溪水半篙（城中白雲渡爲龍舟聚處）。

喜雨再賦
江南多水田，恃地有長川。庸知地難恃，所恃仍在天。今年久晴二麥熟，卻愁河澁如蝸涎。銍艾纔完雨大至，民不敢望天已憐。玉霄豈有夏小正，乃按節赴不後先。漠漠連疇飛白鷺，溼溼彌野耕烏犍。亦有先期灌田蒔，意欲誇詡祖逖鞭。勤農翻被惰農笑，笑渠枉費戽水錢。信哉好雨知時節，一滴價值黄金千。天不愛寶肯傾盡，泉流眞作流刀泉。獨思萬方等赤子，高穹燾庇豈有偏。已從南國沛膏澤，忍使西土罹烽烟。會看兵氛一掃盡，綏邦同此歌豐年

水閣看夜船燈火
白雲渡口水明樓，看盡城中夜舫遊。燈火頓成星海沸，亭臺都在月宫浮。三更歌管猶呼酒，兩岸簾櫳不下鈎。贏得老夫憑檻坐，聽人錯喚作遨頭。

連日競渡再賦
競渡傳從楚歲時，爲投角黍弔湘纍。誰知千載沉淵痛，翻與人間作水嬉。

其二
上至邗江下虎邱，龍船總不及常州。大科奪錦無人得，卻彷毬場賭狀頭（時已殿試，郡城中無一甲者）。

其三
噴雪中流爪鬛張，不徒旌斾盡飛揚。岸邊萬扇搖風處，也似金鱗閃日光。

其四
多少遊船載豔粧，朦朧都掛繡簾藏。不敎人見敎人想，風過微聞茉莉香。

其五
雲渡晴波鏡面平，夜船燈采更晶熒。依稀四十年前夢，蹋鼓東華聚火城。

其六
里閭徴逐總交親，今日歡場少一人。何處非君共遊地，不堪重觸履綦塵（傷曉東之殁也）。

其七
欲禁奢靡意本良，翻敎毒手奮交相（指去年事）。挽囘風氣非吾事，且逐酣嬉舉國狂。

其八
綵幔高張俯碧流，豪門坐召四龍舟（東門鹺商孫氏）。蒲鞵船上（常州蘆篷船號蒲鞵船）茅柴酒，慚愧書生作冶遊（是日邀同人舟泛）。

所見
蓍簮一隊坐遊船，白紵新衫自覺妍。猶恐㫄人笑寒儉，憑舷手數買花錢。

五月十三日相傳關壯繆生辰常城例具雲車數十座作神會今歲届期大雨竟日雲車遂不能出龍舟亦停戲賦
龍舟猶鬬彩霞紅，又聳雲車絢半空。一雨磨刀都嚇退，殺風景究是英雄（俗以是日雨謂壯繆磨刀雨）。

偶有遺忘問之稚存輙錄示原委老夫欣得此行秘書矣無以爲報擬質一事卽勞以酒一壺戲書此爲券
年老苦健忘，又懶尋故牘。每當數典處，搦管瞪兩目。邂逅洪景盧，便便五經腹。我欲納屨質所疑，惟恐括囊秘弗告。豈知華鯨待撞莛，直爲亾羊追逋足。憑君胸羅儲偫多，供我耳食取擕速。共誇到老尚弩强，誰識從㫄有刀捉。快哉得此行秘書，讀萬卷如爲我蓄。安世能僃三篋亾，張巡遍記一城熟。予取予求不汝瑕，何以報之心愧恧。欲將文通殘錦贈，君才自有天機縠。欲作曹邱寸舌揚，君名已播風輪軸。聊援酒瓻借書例，一事勞以酒一斛。只愁醉後發狂言，笑我南華不曾讀。

題洪崑霞秋山讀書圖爲其曾孫稚存編修作
六六峰前黃葉村，讀書亭館記洪源。至今詩法傳家學，猶說初唐杜審言。

其二
讀書種子植根深，畱與孫曾振藝林。東觀西淸總餘澤，人間何物滿籝金。

其三
梁公像已沿門售，張璪圖曾染練裁。不是後人蘭錡盛，楚弓那得去還來（圖久失去，稚存復得之於揚州）。

批閱唐宋詩感賦
歴朝詩帙重披尋，掩卷蒼茫感不禁。千古眞如飛鳥過（黄山谷詩：「萬古飛鳥過。」），四時何限候蟲吟。子雲著述玄仍白，逸少胸懷後視今。嬴得老夫長歛手，剩誇惜墨貴如金。

贈寫御容繆象斌兵曹
得柔㝛世繪事精，摩詰前身畫師變。一技成名非偶然，不有夙根曷獨擅。繆君束髪初讀書，握管輙能肖人面。瞥眼妍媸無遁形，智出無師神活現。後來遭際卽由此，致身遂直披香殿。曾蒙先帝召寫眞，香案㫄先置筆硯。絳紗月斧光照臨，繡闥綺疏景淸晏。守門老監侍巾瓶，直閤將軍帶刀劒。一聲宣喚閻立本，誰不聞呼心膽戰。君也從容拜稽首，膝席仰觀目弗眩。伏地心方切悚惶，瞻天象已得巍煥。起草寧須九朽更，著色略施五采絢。斯須丈二新圖成，傳示六宮悉稱善。神哉技乃至乎此，人巧天機成一片。希雅漫學金錯刀，曹霸枉誇大羽箭。憶昔逢君禾遇時，曾寫我於巗壑畔。一彈指頃二十年，觀河已異昔時見。所愁戴琬封臂嚴，兼恐米仁吮毫倦。倘還肯貌㝷常人，我有一疋好東絹。

雨霽
經旬共苦雨如傾，我道長陰必有晴。天果落吾神算內，今朝霽色滿牕明。

江陰道中遇順風
逆風翁忽順風多，百里程途半日過。卻看來船牽纜苦，我雖自幸亦憐他。

暑雨
暑雨今年劇，天容潑墨圖。頺雲張破敗，重霧呂糊塗。敢厭泥行滑，聊欣稻把粗。江湖無國事，惟有頌多稌。

放生河
放生河上放生碑，禁斷人間網罟施。可惜游鯈不識字，不知來此避漁師。

卽事
到處賔筵坐最先，眾中諧謔獨凄然。老來四顧無同輩，得不歡場逐少年。

其二
文章得失寸心知，英俊紛紛各負奇。我築受降城已就，奈他不肯竪降旗。

卷四十三　辛酉
閲邸抄六月中畿輔大水淹浸數十州縣甘肅又以旱報恩詔稠疊蠲賑兼施詩以記事
暑雨京畿甚，傾盆日夜潺。頓教田變海，信有水懷山。不浸城三版，都漂厦萬間。可憐逃死急，一樹百人攀。

其二
天因生齒滿，借水作䖍劉。人飽游魚腹，舟行老樹頭。堯心正咨儆，禹甸忍沉浮。蠲賑傾倉庫，懸知宵旰憂。

其三
秦隴偏無雨，農時尙廢耕。東西兩界異，旱潦一年并。天竟無裒益，人應半死生。高穹本仁愛，此事獨難明。

其四
降割憂方劇，拯危力已艱。那堪千隊賊，尚嘯百重山。曷不將災沴，移來殺梗頑。多應關氣數，治久有循環。

夜泊京口
濤聲如沸撼江城，旅泊孤舟睡不成。雲上月光雲下雨，漏穿終夕不分明。

佩香女史新築小園戲題疥壁
居然樓閣造空中，曲檻迴廊結搆工。創景直摹仙境界，論才亦算女英雄。人疑精衛親銜石，我欲爰居借避風（距避風舘纔數十步）。恰傍西津往來路，早傳勝蹟滿江東。

棲霞港出江風便到燕子磯不及三刻
棲霞出江適天幸，逆水順風力相等。㮄人貪趲江路㨗，鳴鉦爭使帆力猛。初聞邪許撥長篙，旋見轆轤挽修綆。果然快剪剪江行，纔瞥一峯又一嶺。前驅只有飛鳥疾，後追那許奔馬騁。神香半炷未燒殘，四十里程到俄頃。馭風不减奇肱車，飛度空濛掠淸冷。惜我老來心膽怯，身雖晏坐心暗警。謝安雅量徒外强，管寧坦懷猶内省。憶昔兒時讀詩賦，每遇江山慕奇景。胸中已有九雲夢，眼底遂無一溟涬。二十赴舉過金焦，笑比蹄涔泛舴艋。如今年久閱歴多，一涉畏途心輙懍。寧復開口堪吸江，直欲繫腰始觀井。五十餘年一俯仰，皺面忍對觀河影。

題錢撫棠少宰滌硯圖
吏部文章仰退之，陶泓餘瀋尚淋漓。人間溪沼那供洗，恰取澄江作墨池（廬山歸宗寺有右軍洗墨池）。

其二
散作玄光萬頃波，餘芬沾漑後生多。引他䑛筆摛華客，劬學爭將鐵硯磨。

其三
一硯頻敎洗碧泉，名流癖好總堪傳。公家架筆珊瑚格，曾費思公購十千。

其四
侍直曾依朶殿高，使星歸去肅旌旄。帝鴻硯畔需賡和，預洗羅文待染毫。

題借菴詩僧小照
早修凈業厭塵紅，占得焦廬地幾弓。恠底好詩淸入骨，一生常住水雲中。

題族孫子克松陰散步圖
君家住近白雲溪，垂柳陰濃畫閣西。想是畫師身未到，只將松翠寫幽棲。

遊孫淵如觀察園亭愛其松石古秀正欲題詩疥壁適觀察以萬卷歸裝圖索題遂牽綴成篇請正
詞館才人畫省郞，出膺使節暫還鄕。書生大有誇官處，豪擁歸裝萬縹緗。

其二
買得亭池一畝宮，恰堪排列萬籖雄。子才已被園林誤，只恐園林又誤公。

其三
滿載琅圅又買園，共疑寒素變豪門。誰知手曬羣書外，曬到巾箱犢鼻褌。

其四
果然水木湛淸華，恰稱横陳萬卷賖。笑我方將賣書籍，卜鄰來問爾東家。

莫愁湖
一片風漪望渺茫，湖名猶借美人香。始憐百尺胭脂井，不及雙棲玳瑁梁。異代別歸湯沐邑，遊人猶愛水雲鄕。䕶持賴有風流守，兒女英雄兩不亾（前朝湖爲徐中山家所有，今其子孫尚收漁租。近年李松雲太守新葺湖上館宇）。

隨園弔袁子才
小倉亭館記追攀，訪舊重來淚暗潸。勝會不常今㝛草，名園無恙尚靑山。詩文一代才人筆，花月平生散吏班。我亦暮年難再到，爲君多駐片時閒。

偕孫淵如汪春田兩觀察遊牛首山春田後余二十年作鎭安守述余舊事甚悉故末章及之
石城南望兩峯寒，勝侣相招躡翠鬟。海內幾人同逸興，江南無處不名山。地傳朱雀橋相直，路比黃牛峽易攀。衰老自憐難濟勝，層椒臨眺亦忘還。

其二
拱衛金陵鎭上游，六朝遺跡至今畱。天開都會蒼龍闕，地控郊原白鷺洲。松老都從千歲上，墖高更出萬峯頭。支笻自暢登臨興，肯爲山名感爽鳩。

其三
龎然大物踞江東，兩角崚嶒聳碧空。幾欲觸天成八字，漫占眠地出三公。茸茸榛翳氂旄厚，落落岡巒骨骼通。笑我登臨山脊上，幾如騎背牧牛童。

其四
宦跡南交已久忘，因君重憶舊巗疆。朅來兜率崕千級（山中崕名），追話華胥夢一場。豈有袴襦畱叔度，空傳尸祝到庚桑。祗應先後同官遇，便似停鞭說故鄕。

看山
物色難窮意想間，始知閲歴老猶慳。千形萬狀無成格，天上浮雲地上山。

歸途順風
雨過西風送客歸，江帆獵獵去如飛。似償三十年前阨，十日停舟燕子磯。

其二
剪江一霎不煩催，看得羣山似走囘。纔到棲霞逢猛雨，我船已進內河來。

與稚存相訂同遊金陵余以兒輩赴試期迫遂送考先往及稚存到而余已歸兹各述遊跡率賦
已約同游白下亭，無端先後各揚舲。恐君詩要壓元白，使我身如避尹邢。牛首雙峯凌岌嶪，燕磯十洞闞瓏玲。探奇各有雄誇處，互述芒鞵所未經（稚存未到牛首，其所遊燕子磯一帶巗洞余亦未到）。

偉兒塟金壇之夏蕭村哭以送之
不忍將兒遽掩藏，五年棺尚殯帷堂。愛深翻惑靑烏説，遠送枯骸塟異鄕。

其二
地近華陽古洞天，宿緣應許侍茅仙。此阡或便當尸解，好認前身已蜕蟬。

其三
諸子中惟汝肯堂，儒家本色陋膏粱。祗今十具牛空在，付與何人作主張。

其四
昔哭兒亾淚湧珠，而今愈老愈乾枯。非關日久餘哀减，卻到憑棺淚也無。

其五
塟同嬴博見無期，䰟氣由來無不之。他日乃翁游岱去，不知可有再逢時。

喜廉船老友過訪兼以誌别
邗江悵別久離羣，白首重逢誼倍殷。斯世憗遺猶有我，頻年索處正思君。挑燈仍續聯吟興，聞笛還傷嘆逝文（心餘、瘦銅）。四十年前同輩幾，喜心翻到淚紛紛。

其二
弱齡才調早翩翩，何意饑驅到暮年。千里郵塵題壁字，一江帆影運租船（君家軍籍僉作運丁）。緣知長路行將倦，喜有名山業可傳。臨別感君畱好語，爲余八秩賀長筵（約五年後再來，爲余慶八十也）。

今歲桂花甚遲九月望前始大開而菊花已爛熳矣戲效香山體簡稚存
菊花稱晚節，於桂猶後輩。向來不同時，桂謝菊始代。胡爲今年秋，兩花結同隊。方賞籬豔舒，尚喜天香在。桂有香無色，借菊發精采。菊有色無香，借桂出馣馤。菊非貪躁進，桂豈昧勇退。或爲吾二人，同處寂寥内。君含老圃容，肯伍凡粉黛。我畱小山叢，亦壓賤菅蒯。共支風露天，一掃胭脂態。得句箋互賡，談心牀共對。相期保歲寒，論交久可耐。

京口同佩香女史遊招隱寺獅子窟八公洞綠葢樓諸勝
擬爲彭宣問疾瘳，江臯不遇且囘舟。誰知才女佳山水，另作秋來一勝遊（費制府久病清江，聞將囘江寧，故往京口候晤，而費公尚未至，遂作此遊）。

其二
支笻來問病維摩，早散梨園罷敎歌（夢樓已散去歌伶）。莫怪臨分頻執手，京華舊友已無多。

其三
京口頻經似故鄕，重來訪舊一凄凉。夢樓老病春農死，得不相從駱佩香。

其四
不信山靈解寫眞，晚秋景又一番新。未紅楓葉猶殘綠，恰似佳人半老身。

其五
芻甫曾畱屐齒痕，我來惜未得同羣。風流各自堪圖畫，君挾緇衣我繡裙（稚存半月前偕巨超、練塘僧遊此）。

綠葢樓題壁
緑葢樓何處，層椒路幾彎。若無千好樹，也只一荒山。濃翠罨重幄，老柯皴古斑。眞成蔚藍界，况有澗聲潺。

石女歌爲翁悟情作兼柬佩香
化工爐鞴誰能識，一様胚胎摶活脱。偏有金剛不壞身，幻出嬋娟鎖子骨（黃山谷詩：「金沙灘頭鎖子骨，不妨隨俗暫嬋娟。」事見《傳燈錄》及《續玄怪錄》）。禁坑空期有路通，台洞偏苦無門入。可惜修睂曼睩姿，外是玉人中是石。生小揚州邗水濱，曾隨阿姊入朱門（其姊爲和督妾，因隨入京）。縹緗插架閒供讀，紈綺裁衣穩稱身。畱取待年嬌養慣，銷金鍋裏九年春。自知不中採葑菲，一片雄心終不已。旣負竒軀要出竒，芙蓉面粉從今洗。曾聞潘姥稱將軍（楊大眼妻，見《北史》），何必木蘭讓男子。遂抛巾幗改衣冠（改作男子裝，習騎射），夜習韜鈐晝矛矢。綵裙脱去著繡襠，纏足放開穿革履。公孫劍器蠕蠕弓（髙歡娶蠕蠕公主，射能落雁，見《北齊書》），跨馬疾馳三百里。破賊思隨娘子軍，守城好助夫人壘。誰知有志竟無成，朱門忽傾阿姊死（和督病殁於湖南軍中，其姊聞之卽自經）。南還故里已無家，踪跡飄零似落花。已作健兒縛袴褶，肯同商婦抱琵琶。只有空門堪送老，擬皈淨業誦楞伽。一朝邂逅吟紅女，莫逆論交水投乳。小姑居處本無郞，正少孟光來賃廡。畫船同載過江來，茗椀筠爐共環堵（佩香招與同居京口）。若論平日粗豪氣，也愁變作胭脂虎。豈知風雅有夙緣，已自好文不好武。巧思原工織錦機，師資更得修月斧。閒陪拈韻墨花鮮，兼學畫蘭風葉舞。對局圍棋午一枰，分燈繡佛宵三鼓。天上嫦娥暗羡他，廣寒無此好儔侶。從此淸凉過一生，不知何物是風情。遂把俗緣勾一筆，悟情兩字換芳名。我來相遇京江滸，石不能言乃傾吐。本非望夫所化成，甘此硜硜竟終古。我聞石亦有點頭，未必胚胎盡頑魯。譬汝豐肌弱骨身，一旦改粧卽傖楚。試學女媧煉石功，凡有缺䧟皆堪補。異時倘應長吉詩，石破天驚逗秋雨。

送昧辛族孫赴靑州司馬任
十載前頭送出山，風烟相望渺江關。豈期年老桑榆候，及見官遷錦繡還。此去但祈親飯健，向來已悉宦途艱。計資不此江州白，七品班更五品班（由中書俸滿遷官，今乞假省親）。

京口晤制府費公
河隄千里駐驂騑，防過秋濤始奏歸。功在無形民受賜，政成有感水收威。燕秦旱潦皆災劫，楚蜀烽烟尚殺機。獨有江南人袵席，非公福曜更何依。

其二
棨㦸南邦坐鎭雄，頻叨嘘拂到衰翁。卽今晚景優閒日，猶在餘光照耀中。守洛奇章榮白傅（牛僧孺爲白居易制科所取士，牛以宰相畱守洛京，居易住履道里，正在管內，遊從甚宻），興唐房相溯王通（房、杜皆河汾弟子）。情深最是停舟話，爲我遲畱半日風。

孫九成秀才自金陵來訪不値畱詩集見示卽題其後
隨園諸弟子，君最擅淸裁。上下千秋業，東南一代才。名高鸚鵡賦，家傍鳳凰臺。枉訪偏相左，空畱屐齒苔。

舟泊太湖
峭凉時節未丹楓，萬頃晴波映碧空。星月滿天人半醉，扁舟夜㝛太湖中。

愁來
愛閒心値得閒時，偏有愁來攪夢思。始悟香山以樂死，只因年老尚無兒。

閲邸報同年馮魯巖總憲病殁詩以哭之
同年同直最情眞，邸報驚傳遽餙巾。道遠不通音問久，官高常自簿書親（公常勤於吏牘）。掌綸樞府馳軍檄（直軍機處最久），建節巖疆靖塞塵（巡撫黔中）。至竟葢棺勞績著，祭壇恩命自天申（特賜祭一壇）。

其二
征南重憶共軍門（公先隨明將軍征緬，次年余亦奉旨從軍），極目炎天瘴霧昏。公幸得還鳶尙跕（小猛育之變），我來無用蝨空捫（指戞鳩渡江事）。前塵杳杳都成夢，舊雨茫茫易愴䰟。今日更增聞笛感，同時幕府幾人存（經畧傅公，將軍兩阿公，幕僚劉竹軒、孫補山、錢充齋、趙璞圅及公皆下世，存者惟王述菴、惠中丞及余耳）。

朝眠
虚負歸田歲月閒，更無一事可流傳。只勝踏鼓東華客，省得宵興數十年。

吳大司成穀人終養南囘枉過草堂卽席送別
陳情一疏返江臯，六館諸生悵望勞。歸計自因將母切，盛時豈以去官髙。餘杭山喜雲歸岫，通潞亭先水落槽（九月中發舟，大水已退）。早識倚閭人慰藉，稱觴時正熟香醪。

鬀頭戲咏（鬀頭爲本朝令甲，顧從未有咏之者，以非中土舊俗也。抑知其便民用，有不可思議者，爰賦詩以張之）
盤古以來無此快，霜刀鬀得顚毛下。䰅眉著面可飾觀，獨有髪根癢如疥。古聖料理有不到，兢兢但以毁傷戒。坐令髻䯰結挽勞，更復指爪勤爬搔。聞雞旣須起櫛沐，擇蝨又費搜逋逃。偶然得暇一梳洗，已暢披拂風蕭騷。豈知氣運隨時闢，萬古蒼華（髮神名）有除革。遂將黔首試銛鋩，初疑殺人此寸鐵。郢斤斵堊乃不傷，其過如風了無迹。有疵不用吹毛求，有結已如迎刃釋。斯須露出圓顱光，木落山童轉高潔。我思頭上戴髮如毛蟲，天鑄人樣本欠工。畱之無用去斯快，此卽輔相裁成功。髩短况敎男女别，辮長弗混僧俗同。是於風敎亦有益，何必簪導勤修容。古制小兒原剃髪，髧彼兩髦異弁突。剃幼何不剃到老，直待我朝補其闕。笑他宵雅周詩人，只記古妝詠緇撮。

同年王惺園相公見余廿二史劄記有感於前朝荆楚流氛事手書遠訊敬賦奉酬
千里郇箋到草堂，離懷時事兩蒼茫。公眞與國同休戚，我已無人問在亾。身退敢思投筆奮，官高共仰運籌長。狀元宰相榮華處，知爲憂勞已澹忘。

其二
五十年來幾戰攻，葢天塞地國威雄。長征曾過旄牛徼，近勦翻遲汗馬功。台鼎地尊當局苦，江湖身遠隱憂同。卻慚紙上談何益，不及行間兩石弓。

登陽山絕頂
登高想見昔鴻濛，一片川原緯繣中。目力竆如天地合，心神超到古今空。羲軒有號先堯典，混沌初開豈禹功。至此直思元會始，欲將荄紐問高穹。

疑團
一物何能恥不知，荒唐呵壁袛生疑。思竆盤古胚胎日，想到尼山袵席時。鼎鼎百年幾兩屐，茫茫千古滿盤棋。笑他如豆書生眼，徒詡生花筆一枝。

感興和放翁韻
少年鼻息薄星河，只覺將來歲月多。壽命誰看天倚杵，身謀俄想日揮戈。過來富貴邯鄲夢，老去英雄敕勒歌。至此始悲無立足，求名學道兩蹉跎。

靜裏
靜裏檢身心，方知老境侵。多餐愁夜飽，少寐强宵吟。漸覺書無味，空期藥有靈。所悲精力減，難造古人深。

去歲秦淮旅次有江寜張紫瀾秀才以詩䞇謁擕歸展玩尚未報命今又枉寄長篇一千三百餘字盛相推挹愧不敢當又抄其亾友蔡蘭谿秀才舊題拙集之作見示并見其篤於風義爰賦奉答
金陵江上浪滔滔，流入才人筆湧濤。顔魯公書紙透背，顧長康畫頰添毫。輩行折節虚懷見，風雅論交結想勞。遺筆更爲亾友致，此情尤比范張高。

强咏
老去殊難遣歲華，齒牙脱落眼麻茶。易饑爲喫冬春米，少睡思煎夜合花。已視鉛華同嚼蠟，翻嫌鼓吹似鳴蛙。頽齡惟恐增衰颯，强咏飛騰暮景斜。

雨村觀察自蜀中續寄詩話比舊增多戲題於後
河嶽英靈一代收，朋簪想見廣交游。成如蜀錦千絲集，寄自巴船萬里流。儒者當爲非一事，才人癡想是千秋。袛應占得騷壇將，羣仰旌麾在上頭（君舊有將軍之號，故戲及之）。

其二
一編排纂遣蕭閒，意在多收不在刪。無我文應推阿士，是誰詩敢壓香山。姓名暗數稀同輩，旗鼓相當又一班。自是高名能號召，竝時聲氣遍人寰。

其三
牛腰長卷費搜羅，都是名流句琢磨。一代幾家傳世久，千秋兩字騙人多。編如釀蜜黃蜂採，來比函經白馬馱。贏得老夫消晝永，披吟不惜一丸螺。

其四
何來爵里刺爭投，履歷偏勞記憶周（採諸詩人名號、科第、官位無不詳核）。人各造車期合轍，君能集腋便成裘。採兼鹿苑高僧座，購到雞林賈客舟（兼採高麗人李德懋所著《清脾錄》）。眞箇將軍不好武，盡將風雅入旁搜。

其五
蕪詞謬辱故人知，遣與名流竝轡馳。世不乏才常接踵，士皆爭勝孰低眉。事關公論情難狥，人以詩傳品已卑。敢比湖州楊伯子，自擕畫像出生祠。

楓橋夜泊
客枕聞鐘破寂寥，因詩想見昔楓橋。如今鐘也聲難到，歌管三更尚市囂。

不寐
一夜何曾睡，朝來兩眼紅。天如雲霧裏，人在夢䰟中。鼻息無雷吼，面門有火攻。羨他僮僕蠢，頭易觸屏風。

驟雨
驟雨來倉猝，憑空起怒鏖。雲圍天界窄，風挾海聲驕。林鳥歸飛匿，河魚逆上跳。寧徒老農喜，我亦滌煩囂。

旅㝛曁陽
近游百里曁陽偏，又是江城一宿緣。柝盡荒雞催客起，燈殘饑鼠瞰人眠。亢倉畏壘非逃祝，子厚愚溪擬卜㕓。那不逢場聊作戲，七旬以外總餘年。

曁陽望海
决眥眞敎目力竆，憑髙一覽大瀛東。五更紅湧扶桑日，萬里靑排舶趠風。勢絶中休無過鳥，氣能橫跨只垂虹。正當海不揚波世，何物萑苻敢逞雄。

蕭山汪氏王徐雙節母詩爲其子輝祖進士作
髽髻氷霜凜不移，兩嫠共守一孤兒。人間眞有同功繭，都作寒機寡女絲。

其二
寸草春暉報恐遲，一編霜哺乞題詩。白頭孤子榮親意，絕似吳門袁重其。

憶漁塘别業
别業陽湖畔，塘魚夥噞喁。春風水楊桺，秋旭木芙蓉。已擬焦瑕築，俄遷畏壘踪。移家眞失計，辜負手栽松。

偶書所見
老尚手一編，藉作消閒計。或謂今生書，可爲來生地。樂全未了經，香山之無字。皆自夙世來，徵驗若左契。我聞喜不寐，一讀便兩世。卻笑老健忘，掩卷已不記。及身尙如此，遑問他生事。

其二
墮地第一聲，開口便是哭。可知有此身，卽是苦所伏。維苦斯活身，手足供口腹。其理本公平，習勞以養欲。乃厭四體勤，專想飽且燠。試問從何來，召苦必更速。世上苦人多，總爲貪享福。

其三
無貴賤何歉，無富貧何疚。君看飮啄禽，千古少爭鬭。人則等級殊，榮利百出誘。遂起貪忮心，智力角勝負。小則滋訟獄，大則興戰鬬。好醜兩相耀，殺機遍宇宙。吾將問眞宰，此害誰任咎。

其四
才士好自負，謂人皆遜予。豈知有心人，弗肯高自居。君看甫於白，愛慕終不渝。昌黎遇東野，名位已逈殊。乃輙推爲龍，願作雲前驅。是知集益勤，其心彌冲虚。惟知不如人，是以人不如。

讀史
一編靑史幾千秋，都入燈前大白浮。運去臥龍空伐敵，時來屠狗亦封侯。六州鑄錯終存鐵，萬里乘風或覆舟。厯厯古今成局在，興衰不盡繫人謀。

題芳茂山僧寺
無山空買一株藤，競想逢山快一登。嵐翠滿庭門晝掩，有山不看是山僧。

偶醉戲作
自古多才子，詩豪必酒雄。自慚一杯醁，便覺滿身紅。飮量已如此，吟情當復同。如何猶琢句，辛苦欲求工。

靜觀二十四首
大易論天道，恒久而不已。此從後天觀，未究先天始。試思混沌中，積氣一團耳。誰鑄陰陽爐，一一析條理。寒暑運有期，日月行有軌。成法旣一定，萬載勿改徙。槖籥太極先，天地亦聽使。是何大神通，預創鴻濛裏。其來必有自，其故莫能擬。

其二
蒼蒼非正色，天有氣無質。旣無質可憑，不比地踏實。日月何以行，軌塗百無失。星辰何以繫，㝛離亦不貸。使非有界畫，安得無越軼。界畫在虚空，又何處著筆。吾將問司天，推測倘有術。

其三
謂氣從理出，衆口同一辭。理從何處來，非虚懸兩儀。有氣斯心知，有知斯是非。是非方是理，而氣已生之。豈非氣在先，早爲理之基。况或理所無，而爲物所有。有知變無知，連理木不朽。無知變有知，老楓或成叟。試問此何理，磅礴出氣厚。爲語諸腐儒，陳言未可守。

其四
人氣有出納，一刻百呼吸。天呼吸在海，日只一潮汐。幾疑天氣遲，不如人氣捷。豈知天一嘘，十萬里而遠。惟其太遼濶，遂覺稍紆緩。鵬鷃同一遊，固難共往返。

其五
日西沉虞淵，宜可稍休息。乃復連夕馳，東出寅卯刻。是知晝夜忙，不敢惜其力。獨念太極理，動靜每互根。唐堯古神聖，耄期亦倦勤。何以曦馭速，一息無停輪。吾恐千萬年，不免略欠伸。思窮忽大笑，此憂眞杞人。果至天倚杵，汝身在何處。

其六
兩間最恨事，莫如天不言。初疑天省事，不耐聒擾煩。豈知蒼蒼表，但以大德敦。其餘生殺柄，固各有司存。陰則㝠司報，陽則王法論。使必親告諭，安得許舌根。况彼大九州，睢呿不勝繁。勢必遍學語，始可訓諄諄。天亦當大笑，吾將譯羌渾。

其七
日月之運行，以東西爲程。寒暑之早晚，則南北爲限。吾嘗出塞北，八月已大雪。又嘗遊滇中，冬至桃花紅。江南黃梅雨，京畿在大暑。閩南臘月蚊，浙東蛙春分。此皆身親厯，非自傳聞得。大槪氣早遲，百里一日差。以此計天咫，三萬六千里。然而南海南，不知幾暹耽。以及北海北，不知幾獯羯。重譯所不通，氣候更難窮。所以雖聖智，六合外不議。

其八
人没水則死，魚乃生於水。人埋土則閉，蟲乃穴於地。可知芸生饒，各自路一條。大氣所磅礴，水土無不包。在水水氣盛，在土土氣旺。物從此氣生，卽以此氣養。遷地弗能良，受性固各爽。但觀種類殊，彌覺化育廣。

其九
眞宰果有權，陰隲能獨擅。應只儲祥和，不復雜戾悍。人有正無邪，世有治無亂。物不生蜂豺，歲不降水旱。而乃㝠㝠中，不能盡如願。由來此大塊，二氣所塞徧。有陽必有陰，其力各叅半。不死安有生，不寒安有暖。雖以造化功，不能偏於善。不見一日間，晝明而夜暗。

其十
物物皆天生，自兼陰陽理。及至人爲者，天何所施技。乃如織紗綾，自然有表裏。甚至寸紙薄，背粗面如砥。始知二氣遍，無不爲所使。陰非專主惡，陽非專主美。兩不能相無，一又分彼此。此中造化微，眼前卽可指。

其十一
避網魚潛淵，避弋鳥遁風。貪生而畏死，萬物無不同。啄蟲雞得食，擇肉虎供飼。損彼以利己，萬物亦無異。人寧獨不然，莫勿圖自全。有害輙思去，有利輙欲專。聖人立人道，乃力矯此弊。有殺身成仁，毋見利忘義。雖則愜於理，多不便於身。所以莊周言，仁義能殺人。

其十二
習聞古人語，天生物養人。不曠覽宇內，豈知天至仁。卽如食需鹽，煮海給數省。海鹽不到處，别有池與井（滇蜀鹽井，秦晉鹽池）。戎羌無井池，晶鹽自生境（戎番掃地皆鹽，色如水晶，味極佳）。又如漠北地，寒不生五穀。偏有好水草，供其廣游牧。草以養畜命，畜以飽人腹。卽此可類推，何况用五材。天之於斯人，亦太厚矣哉。

其十三
洪荒甫一闢，卽强食弱肉。飲血而茹毛，久已習成俗。人多物難供，益之以五穀。木棉出近代，亦以代蠶簇。此皆天苦心，欲稍减屠戮。或笑此論迂，謂北有獯鬻。殺生以爲糧，豈能禁刳剝。斯語亦未然，吾嘗問戎族。肉食惟酋長，餘皆酪充腹。日烹羊馬乳，晨夕當饘粥。乃知羶臊鄉，亦稀宰割酷（余嘗問降夷厄魯特，據云肉食惟酋長能之，餘則日飮酪漿，至過節祭先，始一肉也）。

其十四
天生萬物初，一物付一性。芥薑辣難嘗，蟀鶉勇易競。傳種千萬年，不改胚胎孕。種一日不絕，性一日不更。是以付物始，一付事已竟。惟人則不然，熏習有不定。或先賢後奸，或始邪終正。沈充身從逆，幹蠱乃有勁。盧奕抗賊死，子則藍面佞。天亦無奈何，又無轉移柄。激勸整齊之，此權聽王政。

其十五
人物共此宇，惟鳥去人遠。凡跂行蠕動，近人固難遣。只除六畜外，餘害人不淺。無論虺蝮毒，無論豺虎贙。蚊觜如芒微，蝟毛比絲軟。一中人肌膚，痛癢輙不免。吾方怨天公，人幾被物臠。卻思人戕物，恣睢更無限。搜皮到狼狐，取肉及螺蜆。是知人與物，相遇各屠剪。竝育不相害，此語恐非典。

其十六
五材民竝用，火於人尤切。上自鳥雀繁，下至蟲魚衊。飲冷而食生，不聞病膈噎。甚至蠶生冰，更或蛆出雪。自能孶育蕃，不藉烹餁熱。惟人稟天陽，氣母用易竭。火食以益之，始補丹田缺。可知炎上者，專爲人而設。奈何資以生，輙不知撙節。但快已貪饕，弗顧物夭折。所以杜甫言，燧人之禍烈。

其十七
人視衆蟻羣，同形無分别。蟻在其羣內，又各自辨識。不知蟻視人，可能認一一。大凡眼有光，各隨身大小。大視小則蒙，小視大則瞭。雖有離婁明，不知蟭螟皎。何况小視大，一覽自了了。所以顯微鏡，西洋製最巧。能拓小爲大，遂不遺忽杪。

其十八
大撓造甲子，初但以記日。兼記歲月時，至漢始畫一。干支配五行，尤出方土説。乃以推生命，及凡擇凶吉。就其生尅理，叅以推算術。趨避前民用，往往百不失。豈非廿二字，早黙括陰隲。信哉古至人，神明過倉頡。

其十九
王者制刑法，輕重無弗僃。虺蝮肆陰毒，豺虎逞狂噬。何不設一律，使之畏而避。乃自臯陶來，竟無此條例。是知生殺權，僅能懾同類。威力所不及，神聖亦無計。

其二十
燈光所不照，室暗無所見。暗中視照處，乃無一不辨。是暗能視明，明不能視暗。因悟陰陽理，陰包陽過半。陽事陰必知，陰事陽難斷。人不見鬼神，卻被鬼神看。是以古聖王，精心創幽贊。祀先䖍致齋，享帝嚴殷薦。報賽巫舞工，禱祈祝詞善。豈徒借設敎，㝠契實有驗。干寶無鬼論，固出自狂誕。

其二十一
世傳張道陵，能造符治鬼。吾心竊疑之，從何奉天㫖。遂如定法律，幽㝠咸聽使。及試請乩仙，乃知非虚詭。曾迓回道人，瞬息來千里。吾默思一字，彼已書在几。先我半字功，捷過駒隙駛。滇幕亦設乩，竟遇曵白子。吾思一字成，彼方振筆起。困之以不思，彼又停筆俟。此實我親驗，降壇虛空裏。靈蠢雖不同，神䰟有不死。楚俗祝由科，村巫圓恍技。萬事無不有，未可臆見揣（余在京時，王孝亷殿邦來設乩，是日呂洞賓至，方判一二字，余默以意續之，纔動念而乩已書，卽余所思字也。及在滇南，將軍果毅阿公子豐昇額亦能請仙，乩筆動而不成字，余試代思一字，乩卽書之。余又以不思困之，果筆動而不成字，遂默爲足成一絶。此余所親試也。然余所思字，初不出口，余亦未嘗扶乩，但一念動而乩卽知。惟回仙常早半字頃，滇鬼則余思一字方書一字耳）。

其二十二
古來稱英雄，大都出戰功。其中亦有别，難易各不同。時當開國初，兵威如虎熊。所至輙摧破，策勳爵王公。固由謀勇奮，亦乘氣運隆。惟有䘮敗日，力搘阽危中。睢陽人肉盡，崖山海血紅。明知勢不敵，百死堅孤忠。舉事雖無成，浩氣貫白虹。視彼褒鄂徒，恐無此英風。

其二十三
古語每易傳，雖誕亦流布。日中有金烏，月中有玉兎。嫦娥奔月藏，夸父逐日步。精衛溟海塡，織女銀河渡。何一非讕言，不値一唾吐。乃相傳至今，舉世作典故。後人苦效顰，小說出無數。㫄羅極諾臯，瑣記到堅瓠。徒費鑿空撰，曾莫有一顧。爲語好怪人，枉自用心誤。

其二十四
兩間無用物，莫若紅紫花。食不如橡栗，衣不如紵麻。偏能令人愛，讌賞窮豪奢。詩詞亦復然，意蘂抽萌芽。說理非經籍，記事非史家。乃世之才人，嗜之如奇葩。不惜鉥肺肝，琢磨到無瑕。一語極工巧，萬口相咨嗟。是知花與詩，同出天菁華。平添大塊景，黙動人情誇。雖無濟於用，亦弗納於邪。花故年年開，詩亦代代加。

謝未堂司冦挽詩
黃髮番番仰老成，忽驚笙鶴遠相迎。科名海內無同輩，花月江南過半生（公里居將四十年）。勝會空懷紅藥圃，游踪忍到綠楊城。從今先達俱亾盡，更爲何人把淚傾。

內姪劉懷英自綿州歸述川中已無賊賊皆聚鄖陽山中其勢漸衰官兵亦四面堵截數月內可掃平矣詩以誌喜
勦除喜信自川中，擄掠無資賊亦窮。狡窟雖遲深入計，周阹漸有合圍功。薪炊鄖嶺枯骸白，刀洗巴江熱血紅。不枉衰翁吟望苦，及身得見賦櫜弓。

稚存見題拙著甌北詩話次韵奉答
論古雖如廷尉平，詩文事已一毫輕。但消白首無聊日，豈附靑雲不朽名。老始識塗輸早見，貧堪鑿壁借餘明。只慚結習癡堪笑，猶是燈牕未了情。

其二
何限紛紛著作林，揀來只剩幾銖金。論人且復先觀我，愛古仍須不薄今。耳食爭誇談娓娓，鼻叅誰候息深深。錦機恐負遺山老，枉度鴛鴦舊繡針。

其三
晚知甘苦擇言馴，一代風騷自有眞。耄學我悲垂盡歲，大名君已必傳人。幸同禪窟參三昧，不笑玄關隔一塵。從此國門懸呂覽，聽他辯舌騁儀秦。

丹陽狄秀才（夢環）以余與子才心餘舊有鼎足之目而幸余之獨存也寄詩推重愧不敢當賦此奉答
蠟車醬瓿敢求知，何意牙絃遇子期。愧我已如雞肋棄，笑君毋乃虎頭癡。江湖同調人千里，旗鼓相當彼一時。今日翻增鐺脚感，折餘一足豈能支。

閲邸報殘賊勦除將盡蕩平有日矣誌喜
㨗音絡繹報星郵，劫數將終局易收。賊勢已同强弩末，軍聲行唱大刀頭。人烟斷處還甌脱，鬼火啼來半髑髏。待得流移元氣復，尚煩宵旰幾年籌。

其二
但看比戸感恩波，早卜鐃簫有凱歌。人去空村從賊少，家移遠寨避兵多。貲糧木杪分猿果，塢壁山巓俯鳥窠。今日漸堪歸里社，重擕鋤耒理田禾。

衰態
衰態今年甚，精神恍惚看。燈前敲石火，飯後問朝餐。客厭言辭複，僮嫌服侍難。只餘詩興在，亦漸少波瀾。

其二
也識書何味，徒虧目力微。因之姑舍是，忽又悵無依。食蓼蟲雖苦，搬薑鼠豈疲。笑看殘帙在，吾與爾同歸。

卷四十四　壬戌
春遊
春風何處到江臯，耄齒淸遊興尚豪。福德在吳連歲稔，靈光占魯厯年高。新芽黄淺纔舒桺，嫩蕋紅輕欲試桃。屈指歸田剛卅載，猶容覽景入揮毫。

其二
粉本川原卵色天，間憑行樂遣華顚。凡魚賤爲登刀鱭，健鳥高如鬬紙鳶。野步不辜雙蠟屐，村酤易買一囊錢。㝷春只道吾遊早，已有遊人在我先。

天寧寺佛事甚盛中有曰做預修者葢爲來生祈福也戲書於壁
寶刹鐘魚殷似雷，傳薪欲續舊殘灰。誦金經懺身前孽，燒紙錢儲地下財。懸鼓西方看日落，渡航東海待潮回。不知果有來生否，我亦思修到老梅。

偕立菴瑩溪艤舟亭看辛夷花
得友遊方暢，因花飲有名。䰅眉三老健，肴核百錢輕。地頗堪畱賞，天兼爲放晴。居然林下樂，取次一詩成。

其二
玉蘭開一樹，雪髩坐三翁。頭似爭花白，顔須借酒紅。流連遲夕照，笑詠答春風。亦自成淸賞，何嫌地百弓。

送稚存寧國之遊
步屐過從一載餘，忽敎行色動征裾。里中漸少看花會，海內猶傳諫獵書。秋浦晴波移櫂穩，宛陵遙翠映窗虚。定增謝朓驚人句，寄我郵筒慰索居。

靈谷寺
崇閎古招提，背倚鍾山麓。平岡左右抱，陰翳萬樹綠。山門到堂廡，鞭馬嫌不速。中恢無梁殿，制彷古陶復。累甓代棟隆，穹作層阿屋。㫄有琵琶街，屧響賽琴筑。最後功德水，趵突地底伏。憤盈一湧出，直上三丈竹。鐘魚腫僧顱，丹碧眩鳥目。當年誰結搆，巨麗壓坤軸。聞昔寶誌公，窆骨占靈隩。明祖欲借之，墨不食龜卜。三百六十莊，特賜作湯沐。遂啟荼毘藏，趺坐容尚穆。地靈體不壞，指爪長繞腹。遺蜕竟奉遷，改瘞此巖谷。寶刹斯莊嚴，知費金幾斛。維時戡亂後，血沸戰鬼哭。於兹建道場，普度蟲沙族。迨夫永樂初，復薦考妣福。法王哈立麻，遠迎自乾竺。七日無遮筵，熏天衆香郁。甘露祇樹凝，慶雲觚稜㝛。至今傳盛事，談者舌猶縮。信哉誌公神，百世能預矚。畱此一牛鳴，巧中帝王欲。貪念圖穸窀，雄心侈土木。總在逆料中，增榮肉身肉。塟同樗里智，模避曹瞒毒。噫嘻彼何人，擅此神通獨。

自楊舍檢校質庫回
曁陽城下小舟開，正值村村放早梅。潮落沙痕攙水出，日斜山影渡河來。有田二頃寧求益，每字三縑亦論財。卻愧滄江漁父好，夜深常載月明回。

蜂蝶
是誰送信洩春䰟，惹得偷香賊滿園。一様貪花輕薄性，蠆蜂强暴蝶温存。

其二
春風齊入百花村，掠粉含香各飽飱。伎俩旣殊高下見，一收花魄一花䰟。

全惕莊織造七十壽詩
海籌添報日初寅，正是香天浴佛晨。宦績不離財賦地，官資久屬老成人。笙歌十部吳趨曲，燈火千檣滸墅津。舉案更欣同介慶，迦陵仙韻共鳴春。

其二
揚州花甲記開筵，江介宣勞又十年。南國威名英簜節，尚方經費水衡錢。老能健飯䰅眉壯，功贊垂衣黼黻鮮。我是平津舊賓客，喜隨公作地行仙。

山茶盛開邀去年諸同人小集時稚存遠出劉瀛坡總戎新入會
東風吹透海紅鮮，重盍朋簪接去年。不特花容如舊豔，看花人亦健如前。

其二
同會人中有遠行，正憐七老少盧貞。天緣巧補香山數（香山繪圖初本七老），失一兵仍得一兵。

其三
占得名花敢召賓，盤餐莫笑庾郞貧。珊瑚滿樹紅於火，我亦人間石季倫。

城外閒步
春暄猶未脱吳綾，流覽風光力尚勝。簾閣燕㝷曾㝛壘，池塘鴨浴已融氷。野花地僻無人賞，廟樹年深有物憑。最是鄉鄰淳樸意，相邀村酒醉懵騰。

燕來巢
春燕飛來結壘工，笑同賃廡到梁鴻。容他夫婦雙雙住，我亦高人臯伯通。

其二
兒曹探卵恐難禁，竟不隄防意外侵。知我刑于施有政，一家童子總仁心。

其三
玳瑁無梁似野菴，慚他朝夕進風檐。聊申僮約行方便，敎緩垂簾早捲簾。

其四
往跡烏衣地望華，召平今種故侯瓜。莫將僑寓誇門第，我已㝷常百姓家。

運河夜泊
扁舟野㝛碧天澄，星斗闌干亞玉繩。三匝未棲烏鵲月，一行斜上紙鳶燈。戲塲寂散無畱客，酒肆喧歸有醉僧。自是太平豐樂象，獨憐荆楚尚軍興。

野步
一夕春風送豔陽，爭㝷紅紫賞韶光，農家自有名園在，油菜花開十里黃。

楊桐山招飲洋杜鵑花下饌精花盛卽席二首
老夫昨日已不飯，爲有今朝美肴饌。果然雋永出郇厨，入口幾疑易牙撰。色潔先招目食饞，香淸更引鼻觀羨。斯須舌本溢芬腴，㕮咀未忍遽下嚥。世人競詡開華筵，廣徵水陸竆蹄筌。可憐烹餁不得法，枉費何曾一萬錢。豈如君家食單好，至味原不逾肥鮮。同是一題作文字，妙手獨抉題眞詮。遂擅個中三昧秘，其味可領方難傳。繄余不比窮杜甫，冬葅土酥便輕許。也曾喫過五侯鯖，等閒炰炙不足數。君獨能敎飫老饕，酸醎想見手親調。爲我一番捫腹快，費君幾夕用心勞。卻愧儒餐本草草，礪齒曾堅菜根咬。爨底勞薪雖識味，家常那得此精好。笑比江陵張太師，今日吳庖纔一飽。

其二
開到荼䕷花事了，坐待荷花時尚早。杜鵑伺隙巧彌縫，五月之初四月杪。我昔滇中看此花，騰衝城東王郞家。三千柯列錦步幛，竊紅嫩紫紛夭斜。但皆粗材山躑躅，未有高品來瀛艖。君從何處得貴種，二十四盆一庭擁。恰如嬋娟列屋居，各逞妍姿欲爭寵。就中兩株壽百年，老榦著花更繁冗。廻旋枝作蛟蛇蟠，爛熳光絢雲霞湧。重樓疊閣四五層，高不盈丈大纔拱。乃知此花長養難，性旣愛潔身畏寒。不知多少滋培力，始得今朝倚醉看。嘉樹成行洵可譽，邀客况兼工治具。雅興君眞好事人，淸遊我得賞心處。便思步屐日來過，月影凉宵露華曙。莫漫援他蜀魄名，拒人謂不如歸去。

題唐斯盛秀才雙松小照
老榦雙撐耐凜冬，撫松人亦挺孤踪。雙松便是三松畫，一是人松兩木松。

王夢樓輓詩
哀音來自鎭江濱，竟䘮維摩示寂身。蔬筍持齋將送老，碑銘賣字未全貧。一科先我爲前輩，百里因君有近鄰。從此故人都哭盡，他年哭我更何人。

其二
早膺華組早投簪，别借疎狂耗壯心。生有笙歌矜馬帳（家有棃園小部），死猶詩句在雞林（君少時隨冊使封琉球王）。黠癡各半無眞癖，謗譽相兼有賞音。要是人間名士氣，祗今又作廣陵琴。

稚存往寧國時曾約同遊黃山遲余不到歸以負約相嘲和韻報之
孤居足不出鄕土，那得一豁塵襟腐。自君前歲塞外歸，勁敵相逢互客主。過從不覺步屧頻，治具寧嫌盤格粗。有花必酒酒必詩，正是酒龍遇詩虎。意珠不畏驪頷探，思縷直傾蠶腹吐。始知草聖運腕神，端仗劒娘鬥睂嫵。朋簪樂事此焉最，冠蓋西園何足數。無端飄風吹萍散，聘幣到門君出戸。爲增山路攓雲篇，抛卻鄕園行藥圃。臨分約我黄山行，覽勝歸來過端午。老夫已辦㝛舂糧，敗興忽停發船鼓。遂招諾責暗譏嘲，摩壘致師將覆楚。淋漓大篇五百字，咄嗟立辦一炊黍。公然欺我老無力，謂此衰孱勇難賈。憑凌直欲以氣吞，三寸筆鋒當刀斧。豈知我昔亦壯遊，厯險探奇不知苦。從戎曾到日南天，親領羌渾狎獷鹵。高黎貢山一萬丈，五十三參等堂廡。仰瞻星斗手欲捫，平視華嵩首寧俯。三休三上拚膂腰，一掩一重爲肺腑。比似天鄣六六峯，各有玲瓏碧虚府。回鞭更踏五管東，羅浮秀發亦罕伍。蓬萊左股夜失卻，風雨漂來止其所。天雞一聲海日紅，不抝扶桑慚不武。飛雲終歲不見頂（飛雲峯爲羅浮最高處，終嵗雲封，故不見頂），并陋黄海鋪綿補。凡兹絶境悉親厯，眼界奚止小東魯。興來不禁嘯蘇門，狂甚那肯喑河渚。是時君纔課童律，一穗寒燈瞰饑鼠。如今才名雖葢代，何得便將老成侮。勸駕偶發王猷興，停車亦豈臧倉阻。倘因負約輙見譏，勢必尾生死水滸。已拚頭地讓君出，那把降旗强我豎。君子不欲多上人，有才安得獨千古。

午節擕家人水閣小酌看夜船燈火之盛
蒲觴佳節晚開筵，正是雲溪雨後天。小閣杯盤冬釀酒，滿河燈火夜遊船。紅塵不到淸凉界，白首猶畱矍鑠年。地是恬熙人老健，更何賖望乞天憐。

荆巫
莽莽荆巫地，千山瘴霧昏。尚聞厖也吠，未見鹿斯奔。神女朝雲廟，明妃夜月村。五年經俶擾，可復有雞豚。

出郭
纔脫吳棉尚淺凉，恢台夏景倍舒長。學飛燕尾雙開剪，對語鶯吭竝鼓簧。候屆耕鋤農滿野，香生餅餌麥登場。自慚游惰無營業，髙桺陰中話雨暘。

不寐
一夜難安枕，初更到曉烏。撲蚊翻擊顙，搔蝨至傷膚。我豈有羶行，渠偏善鶩趨。茫茫天地內，此輩詎勝誅。

池荷
漸涸荷池淺露沙，亟思甘𩆩潤根芽。一般望雨關心處，農爲田禾我爲花。

呼匠刷印所著詩文戲作
恨不借祖龍火，燒盡好詩獨剩我。恨不借黃虎刀（見《明史·流賊傳》），殺盡才士讓我豪。笑問此心赧不赧，要顯我長幸人短。果能置身萬仞岡，何山敢與爭低昻。乃欲臨深作髙蹇，固知所挾本淺淺。歸田已厯三十年，著書未滿二百卷（余所著《陔餘叢考》四十三卷，《廿二史劄記》三十六卷，《甌北集》四十四卷，《唐宋以來十家詩話》十卷，《皇朝武功紀盛》四卷，《雜記》四卷，共一百四十卷）。

螢入書室
炳燭焚膏念已灰，夜深暗坐眼慵開。流螢只道猶勤學，飛入書窗映字來。

好雨
好雨栽秧早，纔栽雨又添。人工天總代，秋稔夏先覘。濕壓靑蓑重，勻浮翠剡尖。江南眞福地，穩放老夫潛。

其二
已驅秧馬遍，寧藉土龍求。狂吠增田蛤，間眠到水牛。勞皆忘襏襫，兆已卜車篝。并省豚蹄祝，天心亦太優。

散步
一蝸廬内有淸娱，散步芒鞵踏綠蕪。蝶不乞糧花作飯，蟲能識字葉鎪符。豪除北里笙歌部，閒彷東坡笠屐圖。太息生平髙位置，何當如此老潛夫。

目力
兩目雖存力减前，臨文敢怨視茫然。自從六歲攻書起，我已勞他七十年。

杜門
杜門何所事，三徑滿蒼苔。對酒無談客，憑書作睡媒。坐懷猫不亂，居耦燕無猜。怪底羣情洽，機心久已灰。

南村坐雨
幾被老天吞，雲濃裹一村。懣雷聲在甕，怒雨勢翻盆。啼怖兒收淚，奔追客斷䰟。忽然風一掃，夕照又當門。

荏苒
荏苒流年近八旬，料應牖下可終身。得安田里寧非福，尙有簞瓢敢說貧。聖不能知天外事，老猶思友古之人。古人中亦多區别，欲向何人步後塵（律詩結句，單頂第六句説下，《香山集》中有此體）。

物性（用進退格）
信有人心幻，能通物性殊。豈惟猿擊劍，兼使蟻穿珠。雀啄牌推命，蛙升榻教書（皆近日所見）。始知周易理，格可到豚魚。

小北門外覺塵庵
地僻愜幽㝷，城東易夕陰。小橋人跡少，古樹佛堂深。水滿蛙喧鼓，風髙鴿響鈴。市闤雖不遠，亦足散煩襟。

苦熱
火繖當空氣益炎，避炎何處覔深嚴。汗流似滴鮫珠濕，疿癢思搔鳥爪尖。螢可作燈兒剪紙，燕將歸舍婢鈎簾。茶瓜欲話無人共，細碎成詩韻一拈。

夜坐
初夕無纎月，中庭坐露華。繁星紅似沸，穹宇碧無瑕。浪說支機石，誰乘犯斗槎。稚孫誇數典，騙我劈涼瓜。

早起
趁凉貪早起，剛盡五更天。月出衆星後，鴉鳴百鳥先。荷鋤農適野，打鼓客催船。忽憶東華路，車塵已似烟。

久晴
纔欣甘𩆩插秧靑，火繖炎官又曜靈。大熱得風知不雨，晴空無月更多星。井懸汲綆疑焦釜，河捲翻車恐罄缾。縱不憂人亦憂己，夜深望歲立中庭。

毒暑
毒暑今年甚，當空煽赤烏。人將投炙甕，天果作洪爐。毛竅珠抛汗，疿根粟突膚。何當縮地法，遁入水晶壺。

其二
燄摩天未到，烟瘴地猶輕。犬舌喘長吐，鳥吭噤不鳴。劈瓜童競奮，揮扇僕頻更。忽念夏畦苦，頓敎心太平。

王仲瞿孝亷見過
樂事偶相值，非關步屐㝷。良朋來不意，好句出無心。便覺煩襟豁，能消俗累侵。黠奴知欵客，早僃一壺斟。

老鈍
老鈍人皆棄，孤行我自尊。門庭無過客，城市亦荒村。緩步但三徑，小詩多五言。草花栽滿地，聊復當名園。

一室
一室澹無事，寂寥性所耽。丹砂袪姹女（白香山《燒丹》詩：「姹女隨烟飛。」），黃面證瞿曇。落想到非想，常談見不談。惟將本來質，受和保初甘。

泛小舟出郊看田禾
經旬謝病掩荆扉，偶泛輕橈趁夕暉。知我忘機鷗不避，爲人引道鷺先飛。桔橰翻水聲無歇，䆉稏登場願恐違。見說江南眞福地，可能連稔慰民依。

田家畱飲
豆棚瓜架罨溪濱，老瓦盆畱客飲醇。露綻葡萄肥馬乳，風搖薜荔活龍鱗。牛羊齕草無分地，鵝鴨歸闌不誤鄰。看到鄕村淳樸象，人間尚有葛天民。

艤舟亭小憩
艤舟亭下艤舟時，來訪東坡洗硯池。紅萏挺生剛有骨，紫薇怕癢嫩無皮。假山未裂𤫩瓏石，古木多垂鬱律枝。只爲毘陵少山水，一邱一壑也稱奇。

幽事
已謝塵緣罷送迎，祗將幽事遣幽情。瓶花浸水無根活，爐火烹泉有竅鳴。龕臥何須彌勒共，屐遊要比阮孚輕。天畱老健娛遲暮，忍復分營到利名。

蔬蝶
蔬葉成胡蝶，無知變有知。由來無盡理，或至不能思。月下楓人嘯，山中木客詩。拘墟陋儒見，安可語靈奇。

竹初齋中建蘭盛開招同立菴瑩溪稚存香遠醼集卽事
賞花各有宜，氣味貴相感。蘭邉置酒肉，見者心一欿。是宜紉佩供，未可把杯覽。胡爲對淸芬，召客快一噉。開筵羅肥鮮，水陸靡不擥。毋乃大嚼奢，弗稱素心澹。豪舉壓幽芳，岳正好大膽。由來主人高，品共畹香莟。崔遠飣座棃，庾杲出水萏。臭味無差池，如山谷嗜欖。因之腆治具，濃淡兩不揜。唐突西家施，此事只君敢。贏得老饕狂，饞扠腹塡坎。花前忘形穢，飽啖聲有嗿。

七夕
乞巧期偏値暗宵，濃雲作雨正瀟瀟。銀河自在雲之上，不礙天孫渡鵲橋。

飯餘
飯餘一枕倚窗紗，睡起甌香小啜茶。擕得胡牀臨水坐，桺陰深處看荷花。

魚釡
魚釜游䰟未掃平，頗聞臺省正修行。四禪地縱堪逃劫，大乘經寧便解兵。王縉擬營銅瓦費，圖澄倘識㙮鈴聲。只愁呂相遊僧寺，多少禪鑽競送迎。

可型舅兄老而善睡頗以爲苦余方苦不睡不意其轉苦睡也戲贈一首
人生何者是老福，能食能糞能睡足（見《明史·方技傳》）。繄余老境日就衰，衰徵尤在眠不熟。眠不熟，百苦生，暗數一更又一更。翻似聖賢養心法，虚靈不昧常惺惺。初焉手脚熱，旋復脣舌渴。曾無淑女繫寤思，輾轉反側竟終夕。朝來如在雲霧中，札闥枉祈目交睫。羨君黑甜味獨長，鼾齁時入華胥鄕。午簟弗驚幻蝶幻，宵衾弗覺荒雞荒。倒身甘寝百疾愈，此天私厚俾壽康。胡爲翻恐涉昏惰，欲作魚鑰夜司鎖。我聞春困堪賣瘧堪躱，邯鄲枕，借不能；希夷方，覔亦可。君不願作瞌睡漢，去掇狀元五雲朶。何不結桺爲車、縳草爲舸，將此睡魔來送我。我當移與君對牀，分君三昧北窗凉。君如飲醒酒湯，我如嗅返䰟香。减君鼻息輥雷吼，省我目眥巖電光，庶幾嚮晦宴息各守常。只愁同牀又各夢，不能隨入槐根洞。臥榻㫄空有睡人，仍自獨醒聽蟻閧。

石橊紫薇
夏暖春融百卉菲，大都數日减容輝。種花要看花長久，只有紅橊與紫薇。

將屆鬼節適有司斷屠祈雨
古有隨車雨，今懸戒殺脾。鬼猶求血食，官欲表心齋。豈惡過屠嚼，聊當打魃骸。側聞壇禱切，茹素步芒鞵。

看剃度者戲之
拈花一笑問沙門，何事圓顱髪不存。我見如來非老秃，青螺滿髻未曾髠（佛像俱作青螺髻，則如來未嘗髠髮也）。

閱邸抄殘賊勦除將盡誌喜
日閱邸抄多報捷，計日鄖房兵可息。朝端久無藍面鬼，天下豈有白頭賊。追奔健足雖已疲，遊沸殘䰟亦無力。行看突豕盡就屠，再見哀鴻各安宅。風掃妖氛雨洗兵，依舊山靑江水碧。回首烽烟已七霜，追原禍始總堪傷。王法豈能威瘈狗，人情大抵恨貪狼。但須牧宰皆亷吏，何至川原作戰場。

蔣心餘孫（立中）來謁感賦
握手相逢感昔因，依稀下蔡舊丰神（用蔣濟事）。曾看乃父荷衣拜，又嘆孤兒葛帔貧（昔在京時，立中父僅十餘歲耳）。車笠故交欣有後，坫壇同輩已無人。報劉更聽重闈老，存殁相關淚滿巾（心餘夫人尚在）。

村墟
一雨人心定，村墟景晏然。趁酤旗影店，待渡桺陰船。稻氣香浮野，波光濕起烟。頗聞田父語，今歲又豐年。

其二
落日平塘路，閒行傍水濱。驕嘶歸驛馬，斜影過橋人。價賤米登市，俗淳醯乞鄰。無詩聊寫景，亦足豁襟塵。

江樓野望
西風吹我上高樓，滿目蒼茫入感秋。天若有情應亦老，古而無死更何憂。也知身本非金石，已聽人呼作馬牛。枉費狂奔夸父杖，大江自昔只東流。

閱邸抄叅贊德公（楞泰）殪賊首樊人傑於河渠魁旣殱餘賊可不日平矣詩以誌喜
德將軍，眞健者。自從草賊起蜀中，六年身不離鞍馬。奇功尤在扼潼河，賊方欲渡剽岷峩。將軍五戰卻賊返，西川千里無兵戈（皆見上諭）。其餘勦殺更無數，東馳西盪身如梭。狡黠稽誅餘巨擘，積年漏刄樊人傑。千斤獅豈能手擎，兩腳羊偏供口食。磨牙吮血遍刲屠，有山皆赭川皆赤。將軍握奇黙運籌，此賊不滅兵不休。恫疑漸蹴豕入笠，羣醜盡竄鄖山幽。左扄右隘絶㫄突，前臨大河沸急流。已入危地懵不覺，假息方幸釜底遊。礟雷一聲我兵起，爭上山椒壓卵累。竇牛口又截兩甄，飛走路窮齊赴水。賊酋跨騾正浮渡，一人撇波掣其尾。復有二人捽下鞍，可惜同没奔濤駛。雖悲汪踦作國殤，且喜孫恩成水鬼。紛紛黨類更無論，一時俱塟魚腹死。明朝腐胔浮滿河，臭穢薰蒸百餘里。快哉此舉殱渠魁，破竹勢成不移晷。豈惟此酋已灰滅，會看他賊皆風靡。白雞靑犢次第誅，遍野桑麻樂生理。

借月和尚以其名乞詩戲贈
月出照萬方，光普何必借。旣免束緼乞，亦省鑿壁假。云胡以借名，欲竪昇天架。山僧本無求，心空萬緣罷。燃糠勤何用，囊螢功久謝。將欲譜霓裳，安有法善駕。將欲折桂枝，恐被吳剛罵。乃竟不自量，妄向淸暉貰。豈作夜亮木，隨身光四射。或誇夜明珠，照乘珍無價。嫦娥聞之笑，此僧愚而詐。殆謂虚空中，雖欠不索債。卽此貪痴心，其罪不可赦。罰守琉璃燈，不許風吹罅。吾試爲解鈴，安汝毘耶舍。昔有韓道人，與客泛月下。團瓢舀月光，頻向筠籃瀉。後當無月夕，放出光滿榭。與客讌盡歡，朗勝燭燃樺。是眞能借月，神通出變化。君果擅此術，吾當騐黑夜。

謝病
謝病惟枯坐，蕭齋憩靜恬。客來方著韈，僮去自鈎簾。菱老殻成甲，荷焦葉捲簷。暑殘凉意早，先向一蟲占。

雨後坐月
一天好雨遍郊原，四野人情寂不喧。秋早金風凉有信，月明銀漢淡無痕。偶陳瓜藕供淸坐，閒聽兒童作讕言。又覺西成豐有象，老懷那不樂田園。

一院
一院苔痕綠正勻，藥欄聊喜踏芳茵。風來蕉葉搖紈扇，露壓荷盤瀉水銀。巢燕語梁將别主，野鳩呼雨似憂民。側聞米價朝來减，計日香秔又食新。

閲稚存百日賜環集再題
生平才氣最雄豪，惹得投荒萬里遥。足已烏孫途上繭，頭幾黄祖席前梟（到戍後，有請加重辟者，轉邀恩旨赦歸）。得歸殘喘寧非幸，善保高名在弗驕。百日賜環詩一卷，知君感泣徹深宵。

謝藴山中丞輓詩
久把彭殤付幻緣，斯文深契獨難捐。千秋勉我垂成業（君見余《廿二史劄記》，以爲必傳，趣付梓），一㮄推君最少年。正喜書生開府貴，曾招老友對牀眠。西湖游醼渾如昨，誰料歡場卽别筵。

其二
粤嶠三年愷澤濡，仍兼風雅領羣儒。蒼生共望相司馬，靑史幾愁鬼董狐（君有《樹經堂咏史詩》，論古最典核）。寶炬春秋新補缺（謂所著《西魏書》），嵇含草木待增圖。遙知桂管高名在，長繼驂鸞范石湖。

聞惺園相公以老病乞休恩旨慰畱感賦
黄閣辭榮引疾堅，重臣那易謝班聯。人憂朝缺三公論，帝識家無二頃田。歸馬輟畱疏傅駕，養牛頒慰孔光年。君臣名分家人誼，聞者猶爲感涕漣。

文端師長孫郡丞（本中）擕其子來常州就婚喜賦
彈指俄驚五十春，前遊厯厯記平津。曾依講座三重席，喜見師門四代人。王謝家多佳子弟，崔盧族稱宦婚姻（劉文定公孫女）。祖孫先後來親迎，畫鼓紅燈一樣新（郡丞尊人㓜泉民部，昔亦來常州就婚吳藩伯家，余親見之）。

其二
通家兄弟兩連翩（謂幼泉），京邸郊園屢對眠。遊跡久如桑梓舊，交情深望子孫賢。三台繼世榮光遠（時齋已爲大司馬），百兩盈門喜氣塡。憶昔見君纔丱角，也成新婦作婆年。

簾雨
綠遍田禾不隔區，簾前又見雨沾濡。雨絲作經（去聲，見放翁詩）簾絲緯，織出豳風七月圖。

姜孝子詩
孝子丹陽人，名璽。父殯在堂，值火起，急入救，遂死於火，父棺獨全。
帷堂忽驚烟燄裹，不見父棺但見火。奮身入救命總拚，不知有火但父棺。可憐一入不復出，想見赤熛爍肌骨。平明火熄搜殘燒，父棺無恙兒骸焦。斷礎頺垣劫灰紫，嗚呼孝子此中死。我聞至孝通神明，雕胡之飯紫石英。姜家故事更靈異，舍㫄湧出江水味。君胡不幸戕其生，洪爐一燎鴻毛輕。謂天有昭鑒，何不反風迴烈燄。謂天竟不知，又似孝感全親屍。嗚呼此理不可詰，親屍得全兒願畢。

竹初就醫於錫邑之張舍村得詩八章和其二首
郊居養疾有林邱，風露寥蕭正素秋。安步未須桃竹杖，峭凉初試木棉裘。桂花與稻同黃茂，湖水當杯引白浮（地近太湖）。最是香塍行藥處，閒看村叟弄漁舟。

其二
地似東柯谷向陽，刀圭試手劑溫凉。維摩示疾非眞疾，思邈疏方總騐方。已契參同師抱朴（君素善導引之術），又看尸祝頌庚桑。故知勿藥先應喜，别卻温柔到此鄕（原作有「離家便是養生方」之句，故戲及之）。

題姜冶夫歲寒知己圖
如何松竹梅三友，缺寫虬枝晚翠濃。自是畫師工用意，君身卽是後凋松。

其二
竹梅本是耐寒枝，風格惟當冷淡期。竊恐貂狐富貴氣，驚他不敢結相知（畫中貂冠狐裘，故戲之）。

閱邸抄惺園相公以老病再伸前請始予吿竝許在家食俸恩禮始終人臣之榮遇極矣欣羡之餘再賦一律奉寄
一魁殿㮄便靑旻，直到鈞衡老乞身。遭際畢生無缺䧟，聲名他日有淸貧。優賢特許仍支俸，問道行看更從珍（《禮記》：九十者以珍從）。如此高風如此福，腐儒那得逐颷輪（指殿試名次互易事）。

讀史
漢王父置俎，倘竟遭慘烹。後雖成大業，終負不孝名。葛王妻被召，倘竟受定情。後雖正宸極，難雪此醜聲。兩皆有天幸，一死而一生。妻不汚鈿盒，父亦脫杯羮。乃知有道昌，天黙與玉成。

覽鏡
覽鏡眞成老秃翁，平生枉負氣如虹。無名并不愁遺臭，有飯何須說忍竆。萬里兵塵衝劍㦸，一窗燈火註魚蟲。可憐七十年精力，徒付人間馬耳風。

題方慕雲明府奉萱圖（寫兩像相對）
謂是空山出定僧，君不入釋家坐禪室。謂是嬰兒出面門（見陸放翁詩），君不學道家鍊氣術。曾經綰綬著撫循，是宜貌出宰官身。乃寫幻軀兩相對，我知其心别有在。循良名已御屏書，白髪庭闈大耋餘。歸戀君恩出戀母，寸衷於此兩躊躇。昔者堯夫論易法，設爲漁樵相問答。得非君以出處介兩岐，分作兩人互商畧。我我周旋共影形，無言相對意何深。一而二又二而一，同軀異念各沉吟。漫云子面如吾面，未必他心是我心。我獨信君名敎地，十載蘭陔孝養僃。絳趺朱萼映晴萱，壽母堂前景穠麗。正期寸草報春暉，豈羡出山爲遠志。卽今寫照别翻新，猶似老萊狡獪作兒戲。

十月二十二日爲余生辰天將曉忽夢出守廣州上官爲李公瑚幕友有吳雪淸曁內弟高仲馨皆物故久矣豈余修文赴召之兆耶詩以紀之
鼓缶而歌大耋身，榮華念久斷紅塵。遊仙夢裏將醒候，點鬼場邊待缺人。豈有旌麾重出守，得非俎豆去爲神。爲神自分非南海，或莅邕西舊士民（鎭安在邕州西，余爲守時頗有遺愛，及調廣州，殊少惠績也）。

其二
三十年來著述身，只期樸學不成塵。誰能没世後傳世，我亦衆人中一人。生不英奇成好漢，死何功德作明神。若敎廟食羊城路，恐少碑前墮淚民。

沙山弔閻典史故居（君已謝事，僑寓於此，因士民請入江陰守城）
十三萬命繫君身，那得山村作隱淪（屠城時死者十三萬餘人）。報國豈論官最小，逆天弗顧運維新。斷頭巴郡無降將，嚼齒睢陽至食人。今日經過投袂處，百年猶覺膽輪囷。

皇古豬
哈密以外，舊皆凖噶爾地，惟産牛馬驘駝犬羊，初無豕也。我朝勦洗凖夷後，設兵屯田於烏魯木齊及伊犂等處，兼聽內地人占墾。於是甘、凉民爭趨之。有擕牝牡豕往孶育者，日益蕃息。今豕肉每斤三十六錢，比牛羊肉雖稍貴，然已遍街市矣。土人因指最先孕種之豕曰皇古豬，立廟以祀，亦新疆盛事也。余甥張潮海官奇台尉，其弟鳳超自尉署歸，爲余言如此。爰作詩記之。
洪荒一開無太古，物物脫胎循舊譜。豈知孶育千萬年，復有人間豬鼻祖。玉門關外物産雄，羶獯偏不生豝豵。旣無遼東頭白詫異狀，并缺挹婁膏塗禦凜冬。胡爲豕肉賣盈市，云自蕩洗凖夷始。當年戰壘呼癸庚，今日屯田尉戊己。屯不盡者聽占耕，多少秦民皆樂徙。耰鋤已遍車師庭，收穫更越輪臺址。地力沃衍畞二鍾，盡改穹廬作閭里。遂有人載婁艾豭，移居畧彷村夫子。當其出塞離故鄉，方恐遷地弗能良。邇來蕃息四十載，不但圈養且谷量。種殊黄橘過淮甸，事等白袍破天荒。回溯最先兩剛鬛，得不推本初發祥。故應數典不忘祖，尺五小廟隆烝嘗。我思中原此物最繁夥，豜䝈肥腯䝐么麽。楚豨齊𧱻名不同，膾腥腊乾味皆可。家家烏鬼入橧眠，處處屠門鼓刀刴。豪家大嚼誇乳烝，壯士生吞亦頥朶。操蹄田叟祝甌簍，擇蝨村媪呼勃賀。竹籬茅舍何處無，賤與犬羊同碎瑣。茲獨身入異域以罕珍，三千騋，九十犉，一齊下風拜路塵。遂如樹癭兒啟髙昌地，板楯蠻衍槃瓠孫。杜主䰟占魚鳬國，竹郎族遍䍧柯村。從此居然不祧祖，香火世奉烏將軍。撫茲坎畜熾遐裔，彌見國家版宇極厚坤。異哉此豬有何德，生在中原長遐僻。只因無豪遂易高，竟占隆稱肇開闢。定霸猶是商家臣，化身亦祇夏津伯。彭亨豈是渾沌形，混號荒唐宜早革。不然日久將傳訛，冠戴進賢作妖孽。我爲藝苑徵故實，易以嘉名最典核。袁淑曾冊大蘭王，坡公亦志豬母佛。

聞各路軍營報捷殘賊計日可盡喜賦
萑苻漸喜熄烟塵，屈指軍興七閲春。幸未合成銅馬隊，本無能舉石獅人。亂來賊勢炊羹沸，劫盡兵威破竹神。看到軍驍分隊撤，緣知奏凱不逾旬（時黑龍江等兵先撤回）。

其二
百年生長太平中，日夜蕃滋似蟻蟲。造物亦難供飽暖，有身各欲救飢竆。叢祠鳴火俱行劫，高寨摩雲或拒攻。頻歲刀兵相斬殺，芸生倘藉此疏通。

其三
是民是賊不分明，籍籍枯骸無主名。枵腹死猶爲餓鬼，遊䰟散豈復陰兵。荆榛黯黯寒燐燄，風雨啾啾夜哭聲。也是閻浮提一劫，翻因凱樂動悲情。

其四
當陽破後戮羣凶，賊亦知兵但折衝。不佔城池防受困，先驅老弱代攖鋒。運籌大帥思觀釁，坐甲征夫樂養癰。至竟成功須戰將，追奔不避萬山重。

其五
一一渠魁已勦除，縱餘漏網亦竆魚。鄷都造冊筆成塚，京觀築邱尸滿輿。餽餉停來無輓運，炊烟起處有耕鋤。鴈垣百堵看新葺，依舊桑麻景晏如。

其六
寝兵從此息戈矛，善後還資計畫周。丁壯歸農猶佩犢（鄉勇），田廬無主競巢鳩（賊産）。甲生蟣蝨兵皆憊（征兵歸營），簿校芻糧吏正愁（軍需報銷）。蕩洗妖氛覃愷澤，尚煩廟畧幾番籌。

觀穫
一幅豳風納稼圖，腰鐮彌野慶多稌。刮毛地忽低三尺，果腹人皆飽二餔。未暇神祠酬酒醴，先堪質庫贖裙襦。不知此地民何福，歲歲香秔溢市衢。

吳蘭雪過訪枉贈佳章卽次送别
峭帆風緊過江來，草草杯盤半日陪。我讓出頭非讕語，世無敵手始奇才。綠楊枝記西湖折（昔與君别於西湖），紅杏花遲上苑開（下第南歸）。卻憶同遊半殂謝，那禁别淚滴蒼苔（西湖之遊，謝藴山中丞、馮星石鴻臚同讌集，今二公皆下世）。

題文信國致永豐尉吳名揚三札
名揚，金谿人，官永豐尉。信國勤王時辟署幕尉，奏補江西制幹，兼禮兵部架閣。名揚專任軍糧事，此三札皆催糧書也。吳氏載在家譜，裔孫蘭雪另梓以傳，爰題其後。
魯公乞米帖，但爲舉家艱旅食。充國屯田策，事可緩圖非至亟。信公此札乃救亾，欲飽戰士速勤王。誰其任之永豐尉，不惟募糧兼運糧。是時義旅雖烏合，元戎意氣方鷹揚。手書籌餉代官檄，時危豈論官低昻。木牛流馬未暇製，陸則任輦水則航。千五百貫官會子，早喜頓㝛能供張（書中發一千五百貫官會，充夫脚等費）。誓收殘疆完破碎，實賴同志勤劻勷。空坑戰敗散如雨，何處趙家乾凈土。可惜當時衆幕僚，姓名大半草木腐。寺井沉函鄭所南，釣臺擊石謝臯羽。宋史忠義已漏書，吟嘯集亦未及數（鄭思肖、謝翺二人，《宋史》及文山《指南》《吟嘯》二集皆無其人）。何况間關共事人，猯狢噉盡㸃鬼簿。此札吳家獨何幸，鬼䕶神訶鍥家譜。遂令區區一縣尉，長附丞相共千古。想見荒天野哭時，手抱遺箋淚縷縷。經年名刺字懷袖，一寸蠟丸書納股。酒悲時復一開看，尚覺毫端血花吐。白翎雀調世已彈，朱鳥咮詞心獨苦。精誠所結不消蝕，又有裔孫起摩撫。紙敝雖同晉帖臨（原札已失，翁覃溪學士以意倣寫），文存不待束詩補。傳家此卽敎忠書，故應數典不忘祖。

戲題魁星像
北斗爲文昌之府，其第一星至第四星總名魁星，决科者咸乞靈焉，世遂就字像形、作鬼跳躍爲魁星像。近日村劇又增一手執筆，一手執銀錠，葢取必定得雋之意，爲赴舉者發佳兆也。余薄有詩名，生事亦粗足，人遂以魁星目余，謂有筆能作詩、有錠可致富，一時竟傳爲口實。爰賦以解嘲。
老夫顔狀縱不美，何至被人儗作鬼。世傳魁星主文衡，就字象形出怪偉。曷鼻魋顔見者驚，度索山中一鬱壘。象形今更兼諧聲，一筆一錠兩手擎。意取音同必定字，巧爲赴舉兆榮名。俚俗無稽堪笑㰤，無端混號忽到我。謂我才高家又哿，班管握右白鏹左。書生眼孔眞可憐，非指喻指竟妄傳。欲將黔婁侣猗頓，更遣貫休充謫仙（東坡謂李白集中《笑矣乎》等詩，皆五代時貫休等所僞作）。我縱有筆堪脫頴，不過著書鉛槧冷。豈能造鳳樓、扛龍鼎，最淸切處七札揮，大制作來一椽挺。我縱有錠可代耕，不過賣文銖兩輕。豈能鑄成餅、積滿籯，多比孝傑萬鋌庫，高於齊澣八尺瓶。浪得虚名翻自喜，生已爲神不待死。聲望雖無北斗高，位置恰鄰東壁邇。幸非盗魁大澤鄉，亦豈黨魁甘陵里。一个搦管持籌人，竟上穹霄垂玉李。賢人聚爲陳實臨，少微隕關戴逵恥。由來郞官應列㝛，安知我不麗五緯。他年弄假倘成眞，文章司命掌靑紫。紫府雖讓韓侍中，綠袍亦儕鍾進士。樂得人間衆秀才，瓣香奉我䖍拜起。

曉起
寒深夢易醒，曉起步莎㕔。屋瓦霜千片，爐灰火一星。暖胸浮大白，療眼點空靑。只苦閒難耐，明窗晝治經。

閩粤間有所謂天地會者爲匪徒結黨名目余客閩時已聞之日久益熾今閲邸抄廣東博羅縣會匪之在羊糞山者不下萬人據險結寨將爲不軌總督吉公（慶）提督孫公（全謀）調兵勦殺追至羅浮山之華首臺冲虚觀諸處生獲賊首陳爛屐餘黨亦盡殱洵奇功也喜賦
是我曾遊處，天南好澗阿（余官粤時，曾遊羅浮）。誰知仙佛地，竟作犬羊窩。幸未蔓延出，欣聞草薙多。梅花村在否，知剩幾殘柯。

其二
憶昨荆巫亂，初猶易撲蚊。只因堅壁守，遂使燎原焚。縱有全收局，何如早奏勳。偉兹功拙速，省得歲調軍。

惕莊織造入覲恩授內務府總管造辦處寄賀
纔送朝天絳節遄，喜聞晝接荷榮遷。久勞治賦江淮上，從此依光日月邊。八作司稽都料匠，六官書補考工篇。早知北上畱南轍，悔不臨岐設餞筵。

其二
講堂十載傍旌麾，賓主流連月有期。飲水敢忘源所自，乞漿時荷酒相貽。中年人已傷哀樂，古道交尤愴别離。我近八旬公七秩，不知可有再逢時。

消寒絶句
硯氷將釋微含水，爐炭初燃未煖灰。甚欲負暄晨曝背，又愁風自日邊來。

接張亷船書寄答
江程千里接郵箋，掁觸離懷悵各天。過我相畱纔幾日，與君重見定何年。幔亭空約登山屐（前歲曾有武夷之約），蘭渚猶遲下瀨船。欲作報章無别語，相期健飯到華顚。

馬跡山
百里夫椒路，清遊又泛舠。波開五湖闊，天入九秋高。木落山餘骨，禾收地不毛。平生登覽興，臨老尚能豪。

風氣
靜裏觀風氣，遷流有疾徐。何當人滿後，廻憶我生初。物價市三倍，人情鬼一車。城多新様髻，窖有不時蔬。崑曲更絃索，京靴走里墟。戲場千步埓，神會八掆輿。賣菜傭求益，牧豬奴善摴。飮坊喧夜肆，遊舫泛春渠。翡翠鑲花鈿，玻瓈嵌綺疏。廚羹竆雉兎，燈事舞龍魚。馬妓䰟猶弔，雛姬髪始梳。但貪嬉燕雀，曾未識犂鋤。身計傾巵漏，時趨竭澤漁。官箴嚴簠簋，吏窳横苞苴。白望興無賴，朱提妬有餘。甘鈴强好劫，汶芋富愁狙。俗已囂難靖，憂將溺載胥。不知從此後，流極更何如。

前接雨村觀察續寄詩話有書報謝竝附拙刻陔餘叢考廿二史劄記奉呈兹又接來書竝詩四章再次寄答
綿陽西望渺關河，甚欲相尋奈遠何。壽過七旬猶矍鑠，眼空四海總么麽。寄書未卜人還在，得報翻欣句更多。深感扶輪賢刺史，郵筒雙遞兩翁皤（余内姪劉慕陔牧綿州，兩人書札往來，皆慕陔轉遞）。

其二
京邸相隨步屐塵（京中寓舍與君同在椿樹衚衕），祇今音問藉鴻賓。一封遠札修將就，千結離腸轉已頻。蘭棹難浮三峽水，梅花聊寄一枝春。晨星敢謂非天幸，萬里猶存兩老人。

其三
脞說叢殘孰表彰，多煩一一爲提綱（獎許拙刻甚至）。要傳著述千秋久，須有光芒萬丈長。名士空多誰足數，故人漸少愈難忘。披金倘有沙應汰，愛我還期拙代藏。

其四
漫將優劣較元劉（來詩以白、元、劉比袁、蔣、趙），迂叟心期逈不侔。角立縱支三足鼎，髙瞻須更一層樓。擣虚拔幟晨趨壁，救敗量沙夜唱籌。戰績中猶分等級，况憑寸管冀長畱。

哭惕莊總管之訃
縞紵論交二十春，訃來那禁黯傷神。貧惟鮑叔心知我，貴不宣明面向人。方喜淸班依殿陛，尚聞遺愛在關津。考終正及還朝後，天意分明報藎臣。

其二
卿月班聯近紫宸，方憂道阻見無因。豈期一别眞千古，如此相知有幾人。高冢松楸丹旐遠（公已預營塟地），舊壇車笠白頭新。生平不洒無情淚，今日羊曇濕滿巾。

呂母繆孺人旌節詩
禮未成婚罷授綏，貞心偏赴壻垂危。笙歌隊裏三生夢，湯藥爐邊兩月期。華黍代供扶杖老，瓣香爲續讀書兒。旌門已賁榮光遠，况有蘭陔慰母慈。

今嵗廷英廷俊各舉一子老夫遂有八孫矣誌喜
一歲添丁報兩回，充閭喜氣溢深杯。已符八桂林中數，誰向百花頭上開。入抱且娛臨老日，試啼似卜不凡材。家聲敢望荀龍竝，或有書香起蟄雷。

卷四十五　癸亥
癸亥元日
朝衣檢㸃候雞鳴，遙托心香拜玉京。南國桺梅春最早，中元甲子數方盈。寢兵計日馳三捷，納稼連年溢九耕。天不禁人無厭請，又爲今歲祝秋成。

覽孫以小除前一日生元旦抱見已二歲矣戲賦
歡聲繡褓出堂來，正屆新年淑景開。生甫四朝年兩歲，此兒應是早成材。

其二
兒女靑紅喜過年，誕生便有吉祥縁。洗三纔把金錢浴，又佩新正押歲錢。

看燈
何處讙聲溢市閭，葛仙橋北露華初。廣場千步春燈滿，月走游人火走魚。

新春卽目
東風冉冉到天涯，老向人間閱歲華。死盡故人成魯殿，占先春色有唐花。魚龍雜戲紛千隊，簫鼓歡聲溢萬家。自是太平眞景象，今年應又慶篝車。

劉瀛坡總戎七十壽詩
雍容裘帶翊昇平，早遂初衣舉夀觥。福將臨邊無警報，巖疆專閫有威名。老猶射圃千鈞彀，春正花朝百卉榮（生辰在花朝）。象笏滿牀籌滿屋（公子皆入仕），懸弧盛事占江城。

新春招劉檀橋中允莊迂甫贊善洪稚存編修蔣佩荃檢討讌集草堂適曾賓谷運使枉過遂并邀入會皆詞館也江鄕此會頗不易得爰作詩以張之并邀諸公屬和
五人詞館共家居，合有春醪折簡呼。廿榜輩行吾獨老，一堂風雅世應無。占星或擬賢人聚，入畫堪追學士圖。科目最先杯最後，主人笑比飮屠酥。

其二
百年人物出柯亭，故事猶傳舊典型。兩髩霜甘居退院，一條氷恰稱寒㕔（是日極寒）。誰當牛耳操剸澤，我敢龍頭占管寧。林下漸多朝右少，諸公應早赴彤廷。

其三
辛盤正擬具壺觴，忽有干旌過草堂。未便帶符韓尉坐，已如里改鄭公鄕。儒餐野味無官鮓，翰苑虚名漸餼羊。扶起雅輪須大力，期公北斗領文昌。

江陰道中
春陰風雨黯孤舟，塵事勞勞愧白頭。兒女債多何日了，江山景好别人遊。海深塊石塡難滿，漏盡芒鞵走不休。無可解嘲聊引古，唐風蟋蟀職思憂。

巨超練塘兩詩僧自焦山過訪枉詩投贈卽次送别
焦廬北望暮雲遮，飛錫何當欵帳紗。晴久麥芽初得雨，春遲梅蕾未開花。林間吟社僧分席，天下名山佛作家。準擬今年來結夏，鶴銘磯畔落帆斜。

送彥兒赴崇明敎諭任
仕籍幾難繼，寒氊尚正途。幸非男作匠，聊說世爲儒。接士勤三吐，論文舉一隅。此官多暇日，莫忘讀書劬。

其二
汝本馮河莽，天敎渡海行。俾嘗風浪險，始覺夢䰟驚。涉世類如此，持身詎可輕。凛乎如朽馭，跬步視初程。

璞圅娵隅集令嗣少鈍已爲刊行翻閲之餘泫然有作
故人已殉蜀山高，遺稿猶看戰伐勞。歸骨難歸千鳥道，斫頭便斫一鴻毛。國隆卹典官修祀（已奉㫖入昭忠祠），天報忠䰟子擁旄（少鈍已官成都守）。可惜韓陵碑手筆，不教畱賦洗弓刀。

題竹初自述文
趙岐斵墓石，司空誌生壙。竹初自述文，亦以代家狀。讀之見其眞，自處尋常人。一語無矯飾，詞卑意彌淳。古來三不朽，皆出常人手。袛此擇地蹈、循牆走，身不踰檢閑，官不曠職守。得時可奮幹濟功，不遇亦作釣游叟，豈必鼻息衝雲漢、腳步踏星斗。穿溟涬界透險重，遊㒺閬鄕隘州九。然後魁奇絶輩流，俶詭駴儕偶。君今安其常，乃更謙而光。若論名行及才藝，我覺此文猶未僃。學有兄在專師資（謂令兄文敏公），產比仲多均活計（待仲兄篤恩誼）。出無官謗民歌襦，歸有去思人墮淚（宰鄞縣，以病歸）。餘事更兼風雅宗，詩思文心兩精鋭。工書善畫各入微，學佛求仙並深契。倘得巨手爲鋪張，將垂史乘芳，更炳金石光。君乃不乞韓歐陽，并不假趙子昻、董其昌。自搦一枝雞毛筆，直寫素履無避藏。想見寒窗夜深悄，熒然一燈含毫邈。一念不將衾影欺，寸長未敢竿牘表。此卽供狀到閻羅，不用减增另具稿。偉哉此正非常人，只把常人之事了。

題江陰單寜齋明府小照
披圖想見十年前，績學餘閒結靜緣。年少仙人王子晉，風流詞客杜樊川。杏花紅潤含宵露，桺葉靑舒抹曉烟。身未出山春意滿，早儲康濟待敷宣。

其二
我見先生已有髭，琴堂單父正調絲。早栽滿縣花千樹，但飮澄江水一巵。薦牘共推三異最，御屏應覺九遷遲。此圖畱作東山景，聊記濳居舊履綦。

題左蘭成詩卷
一編氷雪凈聰明，占得清新兩字評。不數當年庾開府，江南今又一蘭成。

其二
綺麗淸才出水蓮，工夫那更似珠圓。只疑數十年成就，誰識安仁正少年。

其三
師門衣鉢數袁王（嘗受業於子才、夢樓之門），是我同遊舊輩行。今日兩人俱㝛草，傷心忍作魯靈光。

其四
不因貲算掩才名，絶似崑山顧阿瑛。好掃花陰遲老鐵，鞵杯來泛草堂淸。

同兒孫上塚
出郭扁舟一葉輕，新蔬上塚正淸明。童孫喜見春光好，折得桃花帶進城。

閲邸報秦楚蜀三省同時奏捷軍事告蕆喜作凱歌
露布星馳到玉京，鐃簫大凱溢歡聲。雨來盡洗川原血，風掃都成草木兵。豈有盛朝容伏莽，從看率土凈銷萌。莫輕一片紅旗影，多少軍儲始吿成。

其二
久享恬熙習故常，時艱始見國恩長。七年征繕無加賦，幾處流移有發倉。驅犢歸犂荒地草，課蠶重理故園桑。遺黎灑泣私相語，都賴朝家續命湯。

其三
蕭蕭班馬過歸師，西土依然好繡圻。天下江山竒絶處，積年盜賊掃平時。鳥烏聲樂征人幕，鼓角風淸大將旗。烽燧盡消天日朗，彩霞五色絢晴曦。

其四
枤杜詩成喜氣重，深宮五夜第勲庸。裹屍馬革三壇祭，錫命龍章五等封。遠戍兵歸身脫劒，大酺人醉手扶笻。潢池何代無征勦，駿烈今堪勒鼎鐘。

今歲閏在仲春春光較多一月而風雨連旬晴和反少於往年詩以誌感
枉着天公閏仲春，風風雨雨動兼旬。百花不是黃楊樹，也似身遭厄運屯。

其二
正喜春長緩緩過，暗中偏已减陽和。可應天亦隨風氣，近日人情口惠多。

其三
偪仄吟成一畞宮，芒鞵難踏落花紅。仲殊詩句聊堪慰，春在濛濛細雨中。

結習
不知何事日匆忙，食蓼搬薑習未忘。身後名難膏朽骨，案頭書且沃枯腸。淸齋摩詰翻經課，老學荀卿炳燭光。捲起董帷還一笑，有人晞髮向扶桑。

重三出遊
年紀七十七，風光三月三。力猶能健步，景更引幽探。臨水觀魚戲，尋花共蝶憨。陽春無盡藏，多取不嫌貪。

野步
同此光陰逝水流，與其枯坐不如逰。野花晝暖香迷蝶，古樹年深大蔽牛。不著胭脂春自麗，但聞鷄犬境逾幽。只慚賣酒人家笑，此老無錢掛杖頭。

前歲作牡丹詩頗不愜意今日對花再作四首
更無花可鬭芳菲，飽受陽和始吐輝。詞客文章惟宋艶，美人姿態有環肥。人因貴重皆矜寵，蝶亦温存作軟飛。騙得遊春忙十日，滿城裁盡綺羅衣。

其二
紛紛桃杏盡開過，晩出從容燦曼陀。十戸貲猶嫌價少，廿番風獨占春多。光浮花外三分暈，味在香中一片和。只恐女郞嫌太重，不教插上髻盤螺。

其三
園林無此不能豪，旁䕶朱欄上碧綃。畵以胭脂猶欠活，生來富貴自多嬌。花頭端重風迴陣，粉靨醺酣酒上潮。最是精神全發越，線睛騐取午時猫。

其四
穠華恰趁艷陽天，繭栗開成徑尺圓。紅藥自甘充婢賤，靑蓮曾以喻妃妍。豪宜党尉銷金帳，陋笑蘇家藥玉船。佔得繁華仍不俗，由來姿韻本花仙。

邸抄
閟宮齋㝛翠華過，狙伺驚傳起馺娑。幸有扣刀娥永樂，早擒觸瑟莽何羅。地嚴姦宄那藏匿，福大神靈自䕶呵。不究根株速成讞，如天聖度所全多。

偕王仲瞿孝廉蔣于野秀才游洞庭東西兩山時吳縣湯明府爲治裝
足跡半天下，南戒徧登眺。家鄉有名區，垂老乃未到。枉自稱好遊，將被向平笑。邂逅天假緣，偶泛吳門櫂。洞庭近百里，山靈黙相召。辦裝有賢侯，結伴得同調。遂果此願償，湖山領佳要。胥口布帆開，一鷺已前導。

其二
洞庭本湖名，今名湖中嶺。七十有二峯，東西列屏整。聞有靈威書，禹跡藉導引。鴻㝠甪里村，龍隱桺毅井。明知語荒唐，烏有如捕影。卻因流傳久，典故千秋永。遂令好事人，雖幻亦引領。豈慕湘瑟鏗，寧尋鄂被冷。一聞茲山名，恍在九疑頂。㣲雨忽空濛，恰作瀟湘景。

其四
探竒先東山，村落何葱鬱。田少人戸多，不供一頓粥。卻因營貿遷，術善操盈縮。遂多擁髙貲，鱗次總厦屋。其俗况淳朴，目不見可欲。隨時山有果，過午市無肉。相見各愛敬，善氣藹可掬。人間眞樂郊，安得一椽卜。

其五
莫釐最高頂，俯瞰全湖光。三萬六千頃，澔涆盪我腸。其下多奥區，妙又在隱藏。面湖忌淺露，每借山爲障。山所不障處，䕶以竹木蒼。最好古雪居，濃綠森千章。不知上有天，但覺翠幕張。淸風颯然至，毛竅俱淸凉。何當來結夏，快此被襟當。

其六
西巘有絶壁，其腹忽嵌空。不斧鑿而破，不棟杗而穹。造物亦好奇，傲人智力窮。創此無梁殿，庨豁占百弓。仰睇衆磈礧，一一倒挂胸。壓卵倘一落，命在虀粉中。巨壑終渾成，萬古含谾豅。遂覺此頑石，八面開𤫩瓏。囫圇質雖蠢，混沌竅已通。不知命名初，何以呼石公。

其七
林屋古洞天，一穴入地底。相傳通峩嵋，誰與證遐軌。我來秉炬探，實可五六里。蝙蝠驚火光，撲面亂飛起。其下坎陷處，膝行不得跬。匍匐泥滿身，笑比負塗豕。過險又空濶，一喊甕聲唯。恐有饑蛟藏，口饞奮舌舓。老膽亦生怯，路恰隔凡止（洞盡處有「隔凡」二字），王鏊所書）。迥身作猱升，經時始見晷。乃知向所厯，湖在頭上矣。

其八
昔有席允來，湖樓寄嘯傲。乘興泛湖囘，放鶴先歸報。紅粉盡出迎，笙歌兩行導。又有徐尙書，宦成得予告。猶令修官書，設局此巗隩。號召諸名士，坌集赴蘭棹。嗚呼彼二人，一富一貴要。各擅意氣豪，湖山增照耀。至今訪遺迹，已無地可弔。何况我輩來，偶然快登眺。他年鴻爪痕，誰記王蔣趙。

吳門喜晤王述菴司冦値其八十大慶作詩稱祝兼簡錢竹汀宮詹
垂老故人無幾見，邂逅相逢適我願。到蘇聞公在虎邱，急往相尋艇如箭。欵門不暇敘寒暄，先認五年别來面。喜公壽骨倍崚嶒，頥頦增長一寸半。視聽兩官雖漸廢，聲如洪鐘聞者戰。高名動人戸屨多，竟日將迎弗告倦。始知天子老健身，特敎巋作靈光殿。繄余年亦七十七，幸附殷兄列行鴈。寓公况有錢穆父，齒序亦堪後勁殿（竹汀少余一嵗）。一朝都聚吳趨坊，共詫老人星出現。看取江南三老圖，明日家家畫團扇。

京口左蘭成畱飮
柔櫓輕帆兩日程，近遊重過潤州城。欲談舊事無同輩，喜結新知有後生。酒陣酣搖甘露刹，詩濤雄鬭大江聲。坡公曾醉藏春塢（刀景純園，見蘇集），此地常多地主情。

偕佩香悟情放舟遊焦山詩僧巨超已往會稽是日佩香治具
仙侣同舟泛白蘋，淸遊不怕孝然嗔。山成浮嶼環銀浪，人逐凌波步韈塵。瘞鶴有銘傳逸史，燒豬無竈欵來賓。行廚卻累麻姑具，飫我鮮腴出網鱗（鰣魚纔出網更鮮）。

畱題巨超寺壁
無友尋方外，有山在水中。如何蒼耳子，空墮白頭翁。聞往若耶寺，應貪射的風。我來偕翠袖，顧盻亦堪雄。

到揚州沈旣堂前輩畱飮話别兼訂蘇杭之遊先索和章爲券
我昔客揚州，詞館列末座。有酒必互招，有詩必共和。春花接屐探，夜雨對牀臥。生平朋簪樂，興發不暇惰。何當二十年，十九入楚些。俯仰一傷懷，駒隙蟻行磨。今茲再來遊，碩果公一个。人以罕見珍，得不當奇貨。喜公精力强，豪氣弗稍挫。書燈久逾味，詩牌日有課（公自號味燈老人，日以詩牌集字得句）。足覘老不衰，耋耄可預賀。我也雖後輩，馬齒乃較大。亦幸腰腳頑，未至憚勞癉。相見各無恙，喜極淚翻墮。人當暮年來，萬事付一唾。惟此故舊情，入骨不可剉。一尊軟腳筵，不覺成久坐。明知後會稀，且禁勿道破。安知古佺喬，不是我輩做。臨分更先訂，蘇杭秋捩柁。我歸當掃門，竚候蘭橈過。

再遊金山
金銀宮闕水當中，獨上層椒放眼空。山勢蓬壺仙境界，江聲桴鼓女英雄。雕闌俯瞰千層浪，渡舸通行四面風。堪笑帆檣日千隊，更無一个釣魚翁。

鎭江看都天會
羽衛何棽麗，神遊出正衙。香烟三里霧，仙帔五雲車（擡架用小兒六七人扮故事，高三丈餘）。掆鼓聲傳警，靈旗氣辟邪。客行本寥寂，歸路得雄誇。

途中雜詩
洞庭遊了又焦山，更指揚州寶塔灣。老去翻成游蕩子，蘭橈一月不曾閒。

其二
詩翁八十尚兒嬉，遊侣居然挾兩雌。鎖骨觀音散花女，天敎狂煞老頭皮（佩香、悟情）。

其三
鶴銘隄上贊公房，曾與吳均共對牀。囘首雪鴻成故迹，瀕行爲拂舊題牆（昔與吳澂埜、李嗇生同遊焦山，㝛巨超禪室。今澂埜先殁矣）。

其四
左思賦已壓詞壇，一序何須乞士安。自是老饕多口福，累他珍饌上牙盤（左蘭成畱飲，肴饌極精，屬余題其詩本）。

其五
巨超行腳未曾迴，剩喜淸師半日陪。笑指牡丹添貴種，花時日日望公來（至高旻寺，淸凉上人設齋，指院中牡丹數十本，皆别後添種，惜已開過矣）。

其六
虎賁曾感孔融情，爲是中郞舊典型。今日故人餘筆塚，把君臨本哭蘭亭（練塘書學夢樓逼肖）。

其七
軟腳華筵爲我開，典衣治具意堪哀。衰年未必還相見，何忍堅辭餞别杯（旣堂）。

其八
當目看花兩白頭，碧筩杯飲最風流。十年重泛紅橋櫂，忍過張家高詠樓（傷松坪之殁也）。

其九
幾載相思暗淚痕，何當握手轉無言。僮奴只怪過從數，三日僑居六欵門（嗇生）。

其十
費盡遊貲到處過，爲尋詩料引淸哦。詩囊無句錢囊罄，大笑先生折閲多。

江邊鰣魚
出網卽入釡，頃刻判生死。下箸正鮮腴，忽然念到此。

卽景
中元數盈歲癸亥，人傳今年水勢倍。自春入夏雨果多，共慮郊原漫成海。平陸旣添瓴甓防，窪鄕并戢舟楫待。一聞怒雷驅雨聲，失箸心驚岌岌殆。我笑蚩氓何太癡，偶逢旱潦輙怨咨。常年望雨今怕雨，直欲乞天為轉移。愆陽伏陰亦天病，天病卻倩何人醫。不如少安俟其定，勿藥之喜會有時。君不見午節傾盆秧水足，詰朝翻犂見晴旭。高田不溢低不淹，萬頃新苗一齊綠。

水嬉看夜船燈火
水嬉豪舉擅龍城，雲渡游船徹夜聲。燈火熒煌星萬點，笙歌嘽緩月三更。繁華知費金錢幾，風景眞看玉燭明。恰是村農插秧候，中宵便起叱犍耕。

其二
今年添製夜龍船，十丈龍身萬燭燃。映水頓成星㝛海，騰雲應上燄摩天。一般犀照光尤徹，遍體驪珠警不眠。惹得老顚淸興發，孤燈揮翰鬬蜿蜒。

和嗇生别後見寄原韻
揚州寧復夢，特為訪君來。情結相思草，年誇不謝梅（本滇中地名，今借用）。别逾懷舊誼，老自覺凡材。不是逢深契，何因笑口開。

其二
屈指論交舊，盟壇歃謬叨。典型前輩老，湖海四方豪。坐久雞晨唱，詩成鬼夜號。知君有同感，十已九黄蒿。

其三
通籍早辭吏（成進士卽就敎職），身謀未盡非。官閒聊當隱，俸薄尚勝歸。裾屐過從久，雲山色笑違。殷勤此良會，可惜又分飛。

或以余紀遊詩於佩香悟情多諧語賦此解嘲
遊仙偶遇李騰空，莫漫相嘲白髮翁。但看晚霞多麗景，何曾老樹不春風。風流得罪猶堪恕，道學為詩究未工。君見梅花一篇賦，如何不議廣平公。

其二
步虛身豈落塵緇，世眼相看總錯疑。出水蓮原無染處，沾泥絮已不飛時。漢臯明月空貽佩，巫廟靈風儘滿旗。仙女欲畱名在世，幾曾禁斷夢雲詞。

快雨
打麥聲喧正熟梅，濕雲俄起殷其雷。天公不待人開口，將要栽秧大雨來。

為徐山民待詔題其夫人吳珊珊遺稿
一卷蘭苕點筆成，淸才値得被他卿。若非蕭史親傳出，誰識秦樓引鳳聲。

其二
靧桃咏絮也淸新，尚是人間粉黛身。今日麻姑壇下拜，始知世有女仙人。

其三
畫眉纔了便拈題，香閤聨吟到日西。千百年來曾幾見，人間如此好夫妻。

其四
原是瑶臺暫謫仙，早應歸去大羅天。只因奉倩情難割，畱住紅塵二十年。

其五
遙識空牀簟滿塵，一看遺挂一傷神。黃姑縱有天錢聘，何處還求此替人。

其六
微波惜不早通詞，鶯脰湖邊展謁遲。公榦自慳平視福，美人殁後讀遺詩。

抄詩
老去躭吟興尚豪，一聯枕上自推敲。詩成急起謄淸本，不待兒抄手自抄。

題范鐵琴秀才詩卷
一卷新詩見苦吟，鏤金錯綵用功深。就中懷古悲歌處，直把皮絃扣鐵琴。

丸藥
年老漸衰病，妄思飲上池。不嫌丸藥婢，但少折肱醫。體製彷桐子，火功叅煉師。合成翻自笑，命豈在參蓍。

刻集
刻集如行師，所貴馳先聲。先聲所到處，早使聞者驚。淮陰破趙壁，傳檄收燕城。龍驤指建康，勢已破竹成。倘無此聲揚，往往為敵輕。誰肯望風靡，方欲對壘爭。必待鬬實力，始得判輸嬴。已讓常勝家，未戰受降旌。所以有才者，爭先騖虛名。繄余性蹇劣，出未交公卿。歸又守田廬，不糾壇坫盟。毋怪同輩流，相顧笑荒傖。且勿計目睫，或可待後生。

哭緘齋姪
京華鄕國鎭相隨，何意今成永訣時。君過八旬寧有憾，我無一伴乃眞悲。阿咸年轉如兄長（君長余四歳），王濟談能辨叔癡。問疾只嫌閽拒客，不敎覼縷訴心期。

其二
尚書家法儼條科（㳟毅公），紉佩書紳服習多。座有金人緘口戒（君謹於言，自號緘齋），庭無車子轉喉歌（恭毅遺訓，門内不許演戲，至今遵守）。蹣跚見客憐盤辟（晩年不良於行），飲啖兼人笑活羅（二字見《金史·世紀》。君善飲啖）。今日追思總陳迹，黃公爐畔渺山河。

李曉園廉使舊守會稽修蘭亭故事讌集賔友作稧游圖今來索題為補書數語
洛陽履道里，舊本楊憑宅。一落白傅手，遂獨擅勝蹟。午橋中令墅，後歸張師亮。至今綠野堂，人只說裴相。惟有謝公墩，介甫偶戲爭。千載兩安石，竟共佔令名。由來人與地，輕重兩相繫。或積後來薪，或附先馳驥。會稽有蘭亭，故屬王右軍。誰敢冐不韙，欲來作替人。曉園風雅宗，忽作兹郡守。似天將此亭，鄭重付其手。果然淸興發，上巳集賔友。一時盛事傳，不減晉癸丑。卽今已遷官，曵履凌星辰。行看益展布，逈竪鐘鼎勳。名流行樂處，草木皆垂芬。此亭舊游迹，好繼稧帖文。縱未遽突過，亦當與平分。

題朱春亭虎山小隱圖
我倡懷杜閣，遂并祠白蘇。此皆古之人，已非時所趨。胡為君結鄰，步屧連牆隅。想見襟懷曠，欲與古為徒。

漫興
十笏香嚴遠市囂，不農不仕不漁樵。尚躭書味忘漂麥，未長詩功想揠苗。著述身將盈八秩，昇平世已厯三朝。閒中卻數平生友，幾个聲名在絳霄。

山塘
半年刺繡積千錢，雇得山塘一日船。來到可中亭子上，嫣然顧影女遊仙。

水車
平疇雨足水車閒，閣在村旁似棄捐。獨有老農勤䕶視，今年不用有明年。

詩思
才盡江淹志未灰，苦無詩思出新裁。笑同農父翻車竭，只望憑空有雨來。

出門
襆被擕來便出門，只餘兩僕近隨身。老夫作客輕裝慣，多帶一繩當一人。

其二
行李無多易治裝，宿春也費一番忙。草驢似欲驕人富，行不齎糧滿地糧。

近遊
出門隨處是詩題，收入篷窗任取擕。倒影高天翻在下，上弦初月似生西。晒罾竿矗平蕪岸，賣酒旗飄老桺隄。卻笑向來矜閉戸，徒從甕裏作醯雞。

揚州
西津又喚渡江舟，直似鐘鳴夜不休。白雪滿頭花滿眼，一年兩度到揚州。

揚城北小五臺前河水最急孤舟逆上頗有戒心率賦
揚州北去尙城濠，小五臺臨水勢高。立刹巧摹師利院，建瓴增壯廣陵濤。孤舟刀鬬浪三尺，數口命懸縴一條。曾叱河神為小婢，老來氣已不能豪。

舟過召伯埭
泝流送故人，正値秋濤壯。召埭地勢窪，衆水所畢向。河湖乃混合，線隄弗能障。隄外本村墟，俱入湖光漾。其有未浸者，四面空所傍。但見樹影浮，漸少炊烟煬。可憐編葦牆，半截已在浪。米鹽何處求，出入憑兩槳。嗟哉昏墊民，長恐魚腹葬。當年謝太傅，胡為築城伉。想當典午朝，沃壤尚平曠。淮流獨到海，不向此奔放。自從河南徙，淮無路可讓。翻借淸刷黃，洪澤作水藏。高堰有危急，尾閭洩怒漲。遂令下流地，原隰入漂蕩。生無餬口田，死無埋骨壙。我來一櫂過，驚波白彌望。水不行地中，人乃坐天上。

隄上苫茅者
隄上茅棚浪半傾，往來客尚代擔驚。居人卻見滄桑慣，猶唱吳娘水調聲。

高郵詠古
百雉秦郵一彈丸，舊曾置郡總師干（元時設府治）。城邉河繞三門曲，樹外湖搖萬頃寒。突戰䕶糧亾國將（宋姜才來取糧，與元兵戰一晝夜），諭降被刃大科官（元李齊爲郡守，被張士誠誘殺）。始知平世文游樂，詩酒風流侈坫壇（文遊臺故址尙存）。

舟泊汜光看盂蘭會放湖燈
一燈兩燈千百燈，滿湖熒煌炳繁星。盂蘭盆借佛毫相，放大光明豁沉㝠。人燈放入鬼界去，陽火變作陰燐靑。是時湖天夜昏黑，黑中正顯燈光出。一燈一鬼爭來擎，凉燄不愁炙手熱。暗飛忙似萬點螢，自照覊䰟欣解脫。漆天墨地枉死城，今夕朗開覺路徹。夜叉羅刹不敢攔，為有一道紅光赫。魚龍不知徒驚逃，何暇燒汝頭額焦。甓社有珠恐被掣，老蚌亦復閉口牢。迷津筏渡有如此，萬荷花裏歡聲囂。斯須燈散了無跡，皎月當空一輪白。

見村叟納凉者
村叟聚成羣，乘凉坐夜分。撒灰噤吠蛤，爇草辟飛蚊。占雨無奇術，談天有舊聞。兎園三四句，自負頗通文。

到揚州値松坪子次生新抱西河之痛至淮安問晴嵐子蔭堂久下世矣感賦
題襟好友已松楸，那更風摧玉樹秋。哭到故人三兩世，感深倦客一孤舟。當年曾羡駒千里，今日俱歸貉一邱。早識此行多引淚，悔擕襆被出門遊。

淸江浦送費制府入為大司馬賀遷惜别情見乎詞
聽履崇班躡禁廷，本兵身繫九邊寧。帝資海内安磐石，民惜江南去福星。敭厯官更中外職，追攀人滿短長亭。還朝笑憶郞曹舊，三十年前髩尚靑。

其二
平日人忘厦庇中，臨分始識久帡幪。祈年常滿千倉粟（自公到江南，連年大稔，戊午嵗禱雨尤騐），率屬俱寒兩袖風。竹箭河流循軌穩（頻嵗泊河漫，工皆速堵），萑苻兵掃伏隍空（指去嵗宿州勦匪事）。而今一一勳庸見，都作甘棠憶召公。

其三
腐儒縱不乞餘光，自有餘光到草堂。執酳敢當三老席，指囷終恃陸家莊。孔融檄改康成里，思黯車臨履道坊（牛僧孺舉制科，白樂天爲考官。後白退居東都履道里，牛爲留守，時相過從）。十載分榮誰不羡，眞看桃李蔭門牆。

其四
送别那禁淚暗垂，雲山從此兩暌離。建牙或有重來日，耄齒應無再見期。帷幄謀叅温室樹，江湖身老釣竿絲。衰殘倘尚遲留在，會聽黃扉入論思。

寄汪時齋總憲
五十年前舊對床，江湖廊廟遠相望。閒思談讌成前夢，老仗門牆借寵光。退士身爲墁畫鳥，淸卿俸比束修羊。相思但祝加餐飯，各已龍鍾兩髩霜。

自袁浦歸途作
憶昔來袁浦，旌麾迭送迎。一隄三十里，八座兩門生（蔣畤南漕督駐淮城，費筠浦制府駐淸江）。聚散踪無定，暄凉景倐更。江程獨歸處，尙有月隨行。

歸途阻風
歸舟遇逆風，所恃順流捷。水為風所捲，順流亦成逆。遂覺風與水，兩力併一扼。淸淮十丈河，學作海水立。濺浪劈面來，白日擊霹靂。水撐兩篙彎，岸挽一縴直。邪許力已盡，進寸尚退尺。由來年運衰，動輙有阻格。姑令㭬杙待，勿與爭旦夕。已甘鷁退身，寧竸騖趨迹。敬謝風水神，微命不足嚇。

途中偶見兩樂事感賦
倦則知還戀舊窠，物情相去不爭多。卸鞍跑馬歸芻棧，脫軛耕牛放草坡。少日漫思雲出岫，老來惟愛水迴波。天寒翠袖幽居屋，且喚蓬頭婢補蘿。

經高寶諸湖
淮浦秋風感浪淘，金隄無恙已滔滔。水猶只作尋常長，地不能增尺寸髙。土價論錢修築苦，河流沉璧禱祠勞。障川終古無長策，祗望陽侯戢怒濤。

瓦窯鋪
召埭南來極渺漫，并無隄岸可登扳。臨深始覺為高易，一見窯基便當山。

揚州别諸同人
綠楊城外曉迴舟，送我知交總白頭。那不臨分重執手，此番來是别揚州。

竹初齋中盆蘭多名種今年為春寒所敗其次者作花尚茂賦詩索和卽次原韻
九畹姿從短取長，妤嬙次第替夷光。精神雖覺三分减，臭味仍同一瓣香。萎豈當門遭刈楚，榮留紉佩慰懷湘。謝庭不斷淸芬茁，韻事終勝馬糞王。

其二
磁斗嬌芽冷不禁，䕶花方法更披尋。縱非首選猶靑眼，難得肩隨亦素心。開晚忍嫌抽箭少，耐寒應為植根深。只愁藉口停嘉宴，辜我年前望到今（去嵗有盆蘭之宴，故戲及之）。

稚存自焦山歸謂同人作詩無切定焦山者余戲擬一首卻不用焦山一典
潤州城外兩浮漚，此獨長存本色幽。空谷佳人攏翠袖，緼袍寒士對狐裘（謂金山相對也。翠，鳥名，故對狐）。一龕裂石難容膝，萬樹藏山不出頭。卻笑往來京口渡，千船不見一船游。

又擬一首專用焦山事
此山從古本無名，卻被焦生作主盟。地僻一龕高士臥，時危萬舸水軍爭（張世傑與元兵大戰焦山江上）。縞衣銘記胎仙迹（《瘞鶴銘》），白鷂船悲血戰聲（元人獲白鴿船七百）。誰彷金山留帶事，平添寶鼎鎭鯤鯨（聞阮芸臺中丞施一寶鼎，與舊鼎同作鎭器）。

長孫公桂舉一子老夫遂見曾孫因名之曰曾慶而記以詩
中年得子已嫌遲（余年三十八始舉廷英），豈意孫今又舉兒。天幸已多眞忝竊，祖功久積有留貽。老妻檢篋裁文褓，賀客塡門索酒巵。笑語鑷工休鑷白，輩行恰稱髩如絲。

其二
遂向人間作太翁，添丁應策長孫功。三班銓尚遲需次（孫方候選縣丞），一索占欣早得雄。為父也須身作鵠，抱男漫詡夢符熊。百年世業靑箱在，要續書香振祖風。

送邑矦高松亭調任宿遷
六載循良績，賢聲浹萬家。猷為兼有守，悃愊更無華。民已相安久，君無别望賒。如何留不住，忽駕北轅車。

其二
徐泗殷繁地，端資治行高。官應從此貴，心又一番勞。郵傳連三省，漕渠過萬艘。精强原素慣，游刃亦堪豪。

其三
河决封邱岸，鄕邦險剝膚。地纔離咫尺，家不損錙銖（今秋河决封邱，距君家纔三里，全家無恙）。昏墊災寧擇，神明理不誣。部民聞喜信，比戸總歡呼。

其四
名已封章奏，知難借寇恂。去思今始見，公論久逾眞。民擬祠欒社，君猶念趙人。相期遷五馬，重布晉陵春。

鼻涕
撲面風來酒力消，懶殘鼻涕掛成條。卻思年少粗豪處，一唾髙於二丈橋。

題邑矦周石雲曁令弟魯源聯床風雨圖
風雨聯床話，鴒原誼最親。詩傳潁濵老，君亦蜀江人。竹木淸無暑，軒窗靜不塵。逍遙臺上景，妙手為傳眞。

其二
江源到江盡，萬里尚同遊。恰帶峨嵋月，仍輝花萼樓。客踪鴻雁影，才望鳳麟洲（王世貞號鳳洲，弟世懋號麟洲）。定有聯珠集，高齋共唱酬。

題管道明南北讀雪山房圖（尊人侍御公宮京師，有此山房。君歸里搆書室，仍顔以舊名。錢竹初爲作南北二圖，敬題於左）
考作室，子肯堂，已覺門戸生輝光，猶未遷地傳書香。何哉讀雪房，昔本春明宅。郞君南歸念先澤，闢得新齋仍舊額。遂使三間奉禮㕔，京國江城兩突兀。乃知名父之子善繼承，紹聞家學切服膺。買宅雖拚編馬埓，映書還擬代螢燈。會看世掌絲綸美，踏雪趨朝玉宇澄（侍御曾直軍機處）。

喜稚存歸戲贈
送君去後無吟興，待得君歸便起予。笑比雪中狂鄭五，一天詩在灞橋驢。

歲會
歲會粗增什一錢，居然阿堵滿牀前。不知他日誰家物，煩我持籌數十年。

彭芸楣尚書輓詩
同試鑾坡賦獨工（癸未散館，公第一，余次之），淸班敭厯到司空。帝將李嶠稱才子（公以文學受知先帝，有才子之稱），人忌元稹（平聲）作相公。服藥地黃頭早白（年未五十，䰅髮全白），校書天祿燭常紅（各舘修書皆爲總裁）。京華文戰江城醼，猶憶光芒夜吐虹（散舘前與公會課數十次。公視學江南，余里居，過從尤密）。

卷四十六　甲子
甲子元日
璿圖景運慶升恒，花甲重開喜倍增。身厯三元上中下（余生於上元甲子之丁未，今歳交下元甲子），眼看四代子孫曾。朝正已免晨興早，報國惟祈歲事登。生長太平將大耋，古來詞客幾人能（先得句云：「路經萬里東南北，身厯三元上下中。」適乳媪抱曾孫出拜，因改此聯）。

上元前後雨雪連旬率賦
正喜新春好，何當雨雪滋。天陰長晝短，氷冷早梅遲。竟少魚龍戲，惟聞簫笛吹。笑摩卭竹杖，且緩踏靑期。

季女出嫁
弱息生於晚，寧圖遣嫁期。那知歌缶耋，猶見結褵時。奩具慚牽犬，祥占祝夢羆。勉旃修婦德，循我舊家䂓。

其二
恰了向平願，應償五嶽緣。只憐婚嫁畢，已近耄期年。力怯登山屐，貲慳掛杖錢。惟應彷宗炳，畫壁看山川。

近遊
新年燈火已全收，漸喜春光到陌頭。白髮本催人佚老，蒼生豈待我擔憂。香浮嫩乳新茶盌，風皺微鱗軟水舟。蠟屐敢嫌無勝侣，不妨野老作同遊。

檢閱近人刻集再題
江南落落幾儒英，博物工詞總老成。此等人皆關氣數，後生輩但慕聲名。津梁絶學為先導，黼黻宏猷見太平。突過黃初雖未必，斯文已逈勝元明。

味辛銜恤歸泊舟袁浦為他舟觸破眷屬僅得登岸行李已大失稚存作詩相慰余亦次韻
奔星距家將咫尺，十口命寄維舟索。峩峩大艑何處來，順流迅若馬被策。捩柁不及突我舟，頃刻舫齋驚毁宅。幸已傍隄得逃命，命外都作沉淵石。千夫赴救不待呼，共識此官無隱慝。胡為河神獨不諒，妄意歸裝可分拆。我聞水府愛異珍，珊瑚木難務貪得。䕶珠長敕驪龍醒，貸粟肯憐涸鮒急。泗流不放周鼎還，宣房坐收漢璧溺。區區薄宦詎有此，羔羊素絲守淸白。十年薇省判事忙，兩郡朱轓行部廹（攝登、兖二郡守）。訴飢方朔語帶詼，乞米魯公書入刻。一領朝衫兩皂靴，論價不滿十金直。此中安得有厚藏，致煩刼路儼强敵。趂陽侯浪助作威，借颶母風來壯色。不剽猗頓剽黔婁，曷怪胠篋無寸帛。得非神亦我輩人，嗜書有癖忘漂麥。瞰汝生平著述多，光賽金膏掩瑤碧。遂欲截留瀧岡表，弗顧塟期悞窀穸。靑洪不把如願償，翻逞雄威作暴客。乃知橫禍本自招，嘔盡心肝供鬼奪。歸來聊幸眷屬完，囘首風波尚餘嚇。災星過度且勿悲，文字召殃宜自責。小懲大戒神已示，從此便應焚筆墨。倘猶結習牢不破，窮穿溟涬攝月魄。寸管思古千秋名，造物所忌定遭厄。或遣雷電下取將，或借溷厠遍收拾。比似洪喬沉書瀨，作戲揶揄必更劇。

靜推
神仙逃刼佛消災，眞假機關試靜推。老已到來無可諱，運將敗去豈能囘。枯餘岸柳春仍長，落後庭梅歲又開。他是無知吾有覺，那能長駐此耆鮐。

題和韓遺訓圖為陸秀農作
同年陸耳山副憲在京時嘗遣令嗣秀農讀書城南永樂禪院，手書韓昌黎《符城南讀書》詩，并和其韻，俾作座右銘。今耳山殁已十餘年，秀農奉其手蹟追繪成圖來索詩，知其志切紹聞，久而弗懈，故人為不亡矣。爰仍次韓韻奉題，俯仰今昔，不禁悲喜交集也。
世傳昌黎子，曾誤金根輿。後終成進士，名入淡墨書。良由過庭訓，諄戒腹笥虛。至今城南篇，想見朂學初。析薪竟克荷，弗墜高門閭。吾友副都公，典策擅相如。京華三間廨，偪仄盆池魚。亦處君城南，蕭寺人跡疎。手和示符什，俾懸佛屋渠。勉以靑雲梯，平津起牧豬。嗚呼儒家業，衹憑硯滴蜍。弗惜食字蠧，遑問浮甕蛆。通經用斯致，古稽今與居。縱不為干禄，舍此安歸歟。君能體先志，夙夜勤所儲。欿然不自足，乃日見有餘。會當巢阿閣，寧憂困豫且。倪寛第七車，功收帶經鋤。我昔與副都，長安共騎驢。早欽淹雅才，筆耕勤菑畬。果膺天祿校（公奉命總校《四庫書》），翔步直玉除。别來四十載，緣每慳聯裾。東粤一欵接（公典試粤東，余爲廣守，得過從數日），南蘭一燕譽（公服闋赴都，過毘陵，飲余草堂）。爾後渺音塵，况聞歸靈墟。披圖感存殁，離懷慘不舒。書香幸有君，嗜學忘居諸。題詩悲喜集，中宵幾躊躇。

生事
白粥黃虀度夕晨，生平骯髒肯求人。卅年詩不言生事，人道先生未甚貧。

紅梅閣題壁
出郭㝷春羽客家，紅梅一樹燦如霞。樵陽未卽遊仙去，先向瑤壇掃落花。

春寒
乍暖纔欣脫左綿，西風一夜又氷堅。老夫竊幸能先見，未把寒衣去典錢。

觀餵雞者戲作
簸舂餘粒撒籬間，喌喌呼雞恣飽餐。只道主人恩意厚，誰知要汝肉登盤。

苦雨
正擬芳郊攬物華，烟村處處酒旗斜。連旬風雨無游屐，可惜江南好杏花。

山茶花開卽事
節正改新火，火珠駢故柯。滿城一樹獨，老榦百年多。燄奪燒丹赤，光增醉酒酡。倚闌相映發，不用障紅羅。

其二
草草具盤格，美名援戒奢。也知皛毳飯，不稱曼陀花。無酒望鄰富（味辛自擕佳釀就飲），有花貪客誇。後期還預訂，已茁牡丹芽。

山茶旣開適稚存遊松江歸遂邀同檀橋竹初味辛小飮卽事
閉戸何從逸興生，羡君到處有逢迎。詩名本不爭楊鐵，地主偏多遇顧瑛。軟水舟纔千里返，衍波箋已百篇成。待君歸恰山茶放，笑我庭花亦世情。

稚存說述菴侍郎近狀尚無恙喜賦
落落江天大耋身，騷壇猶欲獨扶輪。詩文採到新先輩（刻《湖海詩傳》《湖海文傳》二書，將告成），聾瞽幾成活死人（耳目已俱廢）。㸑婦支鐺工煮粥（每日但食粥），門生當杖代迎賔（門人陶君）。長安交舊今餘幾，數到殷兄罕倍珍。

塘橋北看杏花
看花翻為好花悲，溷圊旁邊杏一枝。野老不知花受屈，只言臭腐化神奇。

戲書
豈不願作達，出身本陋巷。經厯艱辛多，遂入愁魔障。卻看少年輩，意氣何豪宕。行樂恐後時，追歡窮所向。老者寸腸結，少者兩眉放。一笑孔聖言，有時或多爽。君子長戚戚，小人坦蕩蕩。

論詩
作詩必此詩，定知非詩人。此言出東坡，意取象外神。羚羊眠掛角，天馬奔絶塵。其實論過高，後學未易遵。詩文隨世運，無日不趨新。古疎後漸密，不切者爲陳。譬如覂駕馬，將越而適秦。灞滻終南景，何與西湖春。又如寫生手，貌施而昭君。琵琶春風面，何關苧蘿顰。是知興會超，亦貴肌理親。吾試為轉語，案翻老斵輪。作詩必此詩，乃是眞詩人。

題王牧良洗硯圖
不藉硯為田，何事勤洗滌。只因素工書，早入顔柳室。麝煤購張遇，雞距選諸葛。陶泓尤所珍，珍逾一尺璧。鬅童頗解事，手濯寒流碧。餘瀋散玄雲，滓去見天質。斑涵翡翠鮮，眼浸鴝鵒活。纎埃凈不留，墨乃如點漆。棐几鏡面光，練裙氷痕潔。興到一揮毫，龍蛇十指出。老夫竊自幸，蟹匡為蠶績。君書日益工，便我乞代筆（余筆墨應酬嘗乞君代書）。

自悔
宦途正好忽歸田，妄意淸高慕古賢。三十餘年林下樂，天公待我原不薄。只慚枉作讀書人，未有分毫澤及民。到此始悔去官早，雖悔難追身已老。

上塚
掃墳囘去日將斜，慚荷殷勤野老家。千里鵝毛無此誼，臨行折送碧桃花。

縴夫
百丈牽官舫，郵夫挽縴勞。差肩魚貫柳，跼足蠖循條。俯覺路直竪，衝當風怒嘷。艙中人晏坐，顧盻氣方豪。

彭殤
彭殤相遇道塗邊，各述生前住世緣。㫄有蟪蛄聽暗笑，不妨童叟拜同年。

登楊舍城樓望海
設險前朝築（明嘉靖間因倭寇築此），地傳古曁陽。江完剛接海（地當江尾海頭），城僻只如鄕。旭日扶桑影，長風舶趠檣。朝朝沙戸集，午市最喧忙。

偕葉保堂秀才遊楊舍城外顧氏廢園
平壤無山水，為園仗樹多。喜兹三畝地，竟有百年柯。矮柏臂㫄攫，高藤尾倒拖。稍芟蕪穢去，亦足寄淸哦。

望夀興沙洲
沙洲漲出海中央，爭築圩田在渺茫。種得木棉天下暖（地産木棉最多），眞成東海變栽桑。

花木
誰言草木竟無知，消息能叅造化奇。不待司天頒朔到，自然開落不愆期。

劉少司馬信芳吾師文正公孫今相公石菴先生從子也來視學江南相見話舊賦呈
星軺校士莅江鄕，喜挹師門舊瓣香。家學再傳東閣貴，交情三世北平長。印泥鴻爪談陳迹（余客文正公第，嘗賦《岣嶁碑歌》，時公尚未生。今述其事甚悉，葢家庭間嘗語此也），食葉蠶聲聽戰場。早有先聲慰人望，官箴奕世凜氷霜。

其二
黃閣當年燮理深，至今朝野尚謳吟。老成人是中流柱，淸白門無暮夜金。使節旌麾仍舊地（石菴舊曾視學江南），紹庭桃李又新陰。韋平繼相㝷常事，難得家傳似水心。

與少司馬追述文正公相業及余登第事感賦
一代秉鈞衡，數不勝屈指。獨論柱石臣，落落能有幾。吾師表東海，間氣出英偉。鐵石宋廣平，模楷李元禮。華岳立秋隼，百鳥不敢視。直聲震天下，至今雷貫耳。易名比君實，萬口同一唯。生能重朝堂，殁更光國史。嗚呼相業高，非可一節紀。我昔客公家，每飯共素几（公門無雜賔，日與余共飯。陪侍者公子，今相國石菴先生）。得習聞緒言，披豁無城壘。欲以身作霖，先恃心如水。此段得力處，竊幸窺根柢。公家子敬書，臨池擅絶技（石菴公時爲孝廉，最工書）。我嘗摹彷之，公笑頗形似。後公贊樞廷，我又供役使（公為軍機大臣，余先以中書舍人在直）。及辛巳對策，恐坡識李廌。私改舊筆迹，另作率更體。公果不及知，拔之冠多士（余素習石菴書，及廷試，恐公以素識避嫌，另作歐陽體謄卷。公果拔為第一進呈）。大魁雖旋失，虛名自兹起。士當貧賤日，每恨無知己。何期爨下薪，蒙賞斵焦尾。馬旣顧空羣，蠅不煩弔死。此情何能忘，囘首淚瀰瀰。

衰老
莫怪交遊厭腐儒，家居亦自歎羈孤。滿堂兒女聞聲避，衆叛親離一獨夫。

牡丹
春風滿面好容光，十五盈盈出畫堂。天下有花皆避席，豪家無處不飛觴。寫生只合煩周昉，入貢曾傳自洛陽。笑我素嫌脂粉氣，也敎軟盡鐵心腸。

西干故里示姪亮采寶士姪孫公蘭等
十年不到綠楊村，白首重來叩里門。驚吠烏厖疑是客，舊留黄犢已生孫。一經幸尚傳家學，百畝猶當念國恩。是我昔時初奮跡，瓣香能不望蘭蓀。

戲贈
氣豪畧不問生涯，冷笑他人苦作家。富貴性情貧賤命，黄虀吃了去看花。

桐山齋中杜鵑花二十餘盆皆貴種每開時必治精饌召客今歲又邀同諸公讌賞卽席賦謝并索諸公賡和以張之
開應鵑啼候，幾疑血染濃。種殊山躑躅，色壓木夫容。移豈鶴林幻，蟠為雁塔重（㫄枝盤曲作三四層，似塔）。主人眞好事，歲費酒千鍾。

其二
其入三三徑，來看七七花。頓驚丹竈火，欲賦赤城霞。况有牛心炙，兼烹雀舌芽。奇葩與精饌，使我醉忘家。

呂叔訥廣文刻詩文集見貽為題五律一首以誌欽慕
唾棄羣言盡，途開奥窔深。隱然成敵國，嶄絶占孤岑。膽壯幾拚命，思沉到嘔心。老夫惟退舍，聊惜墨如金。

答友
日暮逾愁道路遙，老來何敢氣凌霄。誤人子弟由輕奬，欺世聲名恐易消。許靖終為先主薄，歐陽猶畏後生描。袛應蟻垤防山躓，觀井籛鏗帛繫腰。

芍藥將開為連雨所壓今日天晴花遂大放喜賦
紅藥開期已及瓜，那堪連日雨如麻。虧他忍俊能堅耐，過了淫霖始放花。

見爭地者戲書
佔人寸地未堪耕，訟牒紛然訴不平。别有元龍樓百尺，卻無人以佔天爭。

自遣
冉冉流光露電身，浮華落盡剩天眞。淸齋松下園葵味，通德門前帶草春。安命敢期非分福，讀書難得細心人。一編重展西窗易，白首猶慚未問津。

春遊
春好惟三月，追歡要及時。花繁紅靺鞨，天凈碧琉璃。尚少流觴會，何嫌步屐遲。路旁人暗笑，此老又㝷詩。

再到西干故里
釣游厯厯舊烟村，相識曾鄰一個存。莫怪老籛高自置，見人一槪喚曾孫。

感事
世事寧論目睫間，忽髙忽下似鞦韆。安知失馬非為福，等是瞻烏未定天。賁育難提三寸筆，研桑只識幾文錢。居然炙手雲霄上，多少人思效脅肩（研桑，見班固《賓戲》「研桑心計於无垠」。研，計然名，桑卽宏羊也。山谷詩：「安用研桑作老翁。」）。

有勸余畜聲伎娛老者戲答
哀樂中年易感傷，故應絲竹遣流光。豈聞白髮三千丈，猶昵金釵十二行。蟻穴久醒槐國夢，羊蹄恐踏菜園腸。衰孱自有㝷歡處，園柳庭花總色香。

楊桐山再具精饌招飲賦謝
安得三百六十楊桐山，使我日日飫美餐。不然一百有八十，亦可隔日快餔啜。老夫雖非飲食人，每遇盛饌亦覺珍。且勿論豹胎熊掌猩猩脣，鵝增四腿鼈兩裙。但從芻豢選肥美，昔人烹餁有絶技。濃乳蒸豚爛，熾炭炙驢死。駝臍屑入饅，雞羽精擇米。此皆豪門矜秘方，至今談者津溢齒。君并不彷古食單，自出新意調醎酸。所用不過飛潛走，獨取精魄遺蹄筌。文火武火一晝夜，恰如郭虚舟鼎燒金丹。遂使滿堂動色到屬饜，弗顧脹斷腰帶鞶。可惜一年一召客，不作鄭莊勤置驛。令我數日之前早朶頥，數日之後尚流沫。從此腐儒餐，入口總不適。爨婦被譙訶，饔子受鐫責。都恨楊家厨，以巧形我拙。一笑大烹養，翻為衆怨集。君欲息此謗讟興，只有朝朝開宴席。

和乩仙詩
靈氛應召判前因，運筆如飛果降眞。我是未成丹道士，世無不識字仙人。步虛杳杳來何處，叩寂惺惺信有神。人是古時詩近體，知君學亦逐時新。

水閣看競渡戲作
水樓坐看兩游龍，過者爭疑美在中。聊與諸君供一笑，捲簾露出白頭翁。

虞石渠秀才枉贈長篇賦答
躍爐共指不祥金，豈意牙絃得賞音。趙嘏倚樓名句少，虞卿閉戸著書深。探珠已握靈蛇寶，識路空存老馬心。多謝瑤章枉投贈，剪燈增我夜淸吟。

客有談故相事者漫記
具瞻當日秉樞鈞，誰敢登車醉吐茵。隻手難遮天下目，囘頭已是百年身（見錢福詩）。葢棺論定無翻案，當軸權移有轉輪。官位聲名原兩事，漫憑威力制窮塵。

午節後二日方慕雲明府招同劉檀橋中允莊迂甫贊善洪稚存編修蔣立菴楊星園兩太守龔稼堂州牧蔣瑩溪别駕陳春山大令泛舟看競渡卽事
常州龍船天下無，今年膩雨愁沾濡。天憐措大作豪舉，雲端忽翥黄金烏。主人發興大召客，十千高價雇舳艫。長魚大肉咄嗟辦，水晶之盤白玉壺。客來大半雙髩皓，最少亦已蒼髯䰅。俄看三龍蜿蜒到，震天鐃鐲轟前驅。龍身幻出錦鱗甲，金支翠羽紅珊瑚。樓臺都攝寶光内，化作貝闕烟糢糊。遊船坌集競追逐，奮力似欲爭驪珠。千艘萬舸無一罅，辟道莫敢麾蝥弧。洛浦佳人簾影閃，扶風豪士酒氣粗。老顚亦復風景裂，醉倒不倩旁觀扶。昔人一樂動千古，采石仙李黃樓蘇。杜牧水嬉亦兒戲，竟共屈子傳江湖。吾儕此會頗酣縱，不知可亦傳畫圖。

劉松嵐觀察（大觀）舊嘗宰鎭安之天保縣在余守鎭安後二十餘年矣兹過常州偕稚存來晤具言鎭民已為余立生祠䖍奉弗替感賦
南徼歸來已白頭，鴻泥那復爪痕留。誰知三十餘年後，尚有遺民祝故侯。

其二
自知無績可流傳，只有硜硜不愛錢。始識愚民原易感，不為貪吏卽稱賢。

其三
在任原思死塟桐（余在鎮，愛其民淳事簡，實擬老於是官，不願遷也），豈期民已社欒公。不愁身後無歸處，九朶蓮花一畝宮（赴鎮安必由蓮花九𫵼而入）。

題邑侯吳盤齋小照
簿書那得有餘閒，小憩空庭竹石間。自是治才仙吏最，咄嗟能了案如山。

其二
燕寢凝香五字詩，韋郞髙韻令人思。今看一幅蕭齋景，直欲風流替左司。

五月中陰雨連旬低田淹浸今屆小暑尚有未插秧者感賦
梅雨方欣四野同，翻悲澤國水浮空。無官敢問民生病，不稼終期歲事豐。犬上牆猶波恐及（蘇詩：「人隨雞犬上牆眠。」），蛙生竈更火難攻。家家懸釡炊將斷，翹首爭瞻海日紅。

其二
倘遇凶荒我早貧，只因憂己故憂民。桑田幾欲成滄海，紈扇何由障路塵。荇藻樹腰縈翠帶，帆檣橋背過輕䑳。綠秧交暑猶難插，秋晚如何得食新。

水車十百戽田水入河
修蛇蛻骨桔橰多，邪許聲悲似輓歌。可惜踏車如許力，翻將田水灌塘河。

其二
年年河水灌田禾，田水今翻灌入河。絶似窶人還宿債，羊羔利較本錢多。

接同年陳蘭江書知其官金華敎授喜而有寄
淮館聯牀兩月同（曾同客淮闗榷使寅公幕），而今二十四春風。書來别雨離雲後，官在靑山綠水中。歌袴尚傳秦百二（君昔宰寶雞，改就敎職），詩筒好遞浙西東。開緘先喜音塵接，已抵論心剪燭紅。

小暑後忽得快晴低田水漸退而鄕民又恨東南風大不得速驅向蘇湖致插秧尚有侍也詩以解之
積雨新晴氣已蘇，又嫌風不下流驅。果然驅到鄰爲壑，我得舂炊獨飽無。

江邊
彌望郊原白浪滔，尾閭何處泄狂濤。百川都向滄江灌，壓得潮頭不敢高。

纍臣
萬里纍臣遇赦歸，羡余早退免危機。當君旗鼓排衙日，却笑癡人守釣磯

少日
少日伶仃僅一身，兒孫今遂列成羣。人間米貴何關我，百萬分中也一分。

黃鸝
水退家家補插秧，炎歊炙出汗如漿。黃鸝大有驕人意，濃綠陰中坐鼓簧。

送人赴黔
因君遠赴黔，厯厯憶郵程。地有萬山險，天無三日晴。趁墟窨酒擔，跳月竹枝聲。都是奇聞見，應供琢句成。

牧童
西日銜山欲落遲，晚風何處笛橫吹。牧童豈解摹潘閬，也跨歸牛作倒騎。

猝起（蘇松近事）
猝起饑民掠食喧，大官網竟漏舟吞。不知拆毁張彝宅，可有旁窺賀六渾。

水退
水退種堪補，糧艱價漸昻。人爭平糶米（官倉平糶），田竊早栽秧（青秧已朽，惟早栽者已發科，可以分半補蒔，故多搶竊）。歲事應無恙，民情幸小康。惟聞下流地，一半尚汪洋（聞蘇松尚有不能補栽者）。

溝壑
溝壑災黎待斃身，相逢不禁為傷神。若敎破我慳囊救，又覺他原是路人。

甲子夏梅雨過多蘇州以下多被水不能插秧米價頓長貧民遂蠭起搶掠直入省城一日劫案數十百起城門晝閉三日稍定吾常地勢高幸免淹浸而糧價亦貴羣不逞聞風將效尤余家有米一囷計一百二十石亟减價平糶市價每升三十五文余僅以二十四文定價於是萬衆畢集有無賴子突起搶米衆皆隨之少年女亦脫其裙中袴作囊盛得升斗嗚呼饑窘之廹人以至無忌憚亡廉恥如此自惟小惠招尤固自貽之慼而民氣囂然不靖大可慮也
嘉慶九年夏，梅雨淋不止。蘇松杭嘉湖，水漲及千里。有秧不得插，糧價頓倍蓰。貧民遂譁然，搶劫以救死。掠入姑蘇城，一日數百起。大吏禁不得，闠闤盡罷市。城門閉三日，搜捕始稍弭。吾常地勢髙，被浸畝無幾。亦以糧價昻，聞風動奸宄。余家米一囷，亟糶慰桑梓。非以種德殷，亦豈邀譽美。但散區區積，冀免躭躭視。誰知價過廉，先聲播遠邇。熙熙為利來，將我春臺比。或腰懸囊槖，或手挈筥篚。萬衆如湧潮，轟闐聲沸耳。有黠者一呼，無錢可得米。競作躍冶金，搬運捷五鬼。强者負肩背，弱者傷股髀。恨不手一雙，多生百十指。更有紅顔婦，脫袴布裙底。但貪裹糧多，弗顧失褌恥。斯須百廿石，攘敚凈如洗。嗚呼為善難，利人反害己。方慚涓滴微，忍傅訟獄理。所慮民氣驕，目已無法紀。兹事關隱憂，蒼茫向天咫（余嘗愛東坡句：「潜鱗有饑鮫，掉尾取渴虎。」葢虎飲於河，為蛟所食也。以十字寫之，毫無剩義。此搶米事，有婦脱裙内敝袴作囊盛米者，亦欲以十字寫之。初云「脫袴有紅顔，作囊裹白米」，但袴外尚有裙，故可脫。今裙字意不見，竟似躶露矣，故改作四句，乃始歎前人鍊句眞不可及也）。

佳句
枉為躭佳句，勞心費剪裁。生平得意處，却自自然來。

再過城東小桃園
少年曾此屢經過，腸斷韋娘一曲歌。今日重來頭已白，不知何事淚猶多。

詩家
詩家徑路都開盡，只有求工稍動人。又恐丹靑少生氣，斒斕徒作楦麒麟。

劉石菴相公因繼母太夫人就養在冢孫少宰公江南試院夀屆九十奏蒙恩命南來慶祝公年亦八十五矣稱觴盛事從古未有余以門下士敬隨叩賀歡忭難名恭紀三律
南國秋風䆉稏香，相公請假夀蘐堂。絳騶不遠三千里，皓首親擎九十觴。龍衮朝衣供綵服，鸞囘綸誥賁奎章。江城况是曾臨駐（公前視學江南），四代今增樂未央（少宰已有子將冠）。

其二
夀筵盛事艷朝紳，耆輔承恩許省親。接武兩朝賢宰相，疏封一品太夫人。新篘正熟南蘭酒，文錦兼頒內府珍。縱是家風慣淸儉，也應璈管慶長春。

其三
再世調元佐郅隆，更餘書翰壓羣雄（公書法爲天下第一）。韋平有傳難專美，絳灌無文敢嫓功。久别豈期迎畫鷁，舊情猶荷問雕蟲。剩誇年少依劉日，伴食曾陪兩相公（余昔客公家，文正師方官總憲，公亦爲孝廉，每日皆三人共飯，不另設餐也）。

石菴相公一見卽誦余出京赴鎭安任時有萬里風塵從此去百年天地幾人閒之句余久已忘之并未留稿因公誦及覺此一聯似屬可存爰補綴成篇錄之稿中
一官遙指粤西山，曾有新詩唱出關。萬里風塵從此去，百年天地幾人閒。已看墮水飛鳶跕，幸早投林倦鳥還。慚愧驂鸞餘舊句，尚煩公掛齒牙間。

送石菴相公還朝
昔歲在己巳，我初客公家。謭劣不自知，跳擲矜井蛙。公為發其覆，導之指南車。我雖未肯降，默已開心芽。夜談剪絳蠟，晨餐怯肥羓（每共飯，余嫌羊肉羶，公特善啖）。當時從游樂，聯翩接翅鴉。先後簉詞苑，才思紛天葩。公獨結主知，不藉門第華。敭厯遍中外，入相宣黃麻。我從解綬歸，胸次忽槎枒。妄思鑽故紙，不慕建高牙。自此音塵邈，雲霄隔泥沙。何期四十載，重接笑語譁。乞假為親夀，南來道里遐。遂使林下踪，得復披絳紗。喜公八十五，老健杖不拏。亮節表臺閣，高名朗雲霞。餘事到揮毫，蘇米不足誇。他年靑史傳，粹然無纎瑕。而我一無成，俯仰祗自嗟。送别臨河干，離緒豈有涯。心逐輪蹄遠，目斷烟樹遮。倘再期後會，毋乃願太賒。惟當晚節香，為公歌黄花。

臨别再口占一首
白頭猶著老萊衣，假滿還朝四牡騑。來為稱觴增燕喜，去歌遵渚羡鴻飛。送公千里終須別，剩我孤舟獨自歸。誼是故交年大耋，臨分那不倍依依。

夜不寐戲作時文示羹孫
雨過新看月一痕，庭齋寂厯似荒村。疎窗燈燄孤螢閃，遠樹風聲萬馬奔。書有夙緣情尚戀，詩無新句稿難存。可憐良夜憑誰伴，戲草時文起課孫。

夜泛
峭凉貪夜泛，坐久露華凝。潦退秧皆補，塍翻芋已登。蛙如助街鼓，犬不吠船燈。何必深宵寐，原無事夙興。

揚舍見逃荒者感賦
我來曁陽住十日，靜看逃荒人乞活。家住蘇松夏潦災，至今八月尚没膝。田廬蕩盡覔生路，數十人同一舟出。傳聞此地獨晏然，老幼扶擕聚如蝨。初來開口猶囁嚅，人給一錢感刺骨。不三四日習已慣，對人無復可憐色。臉皮漸老膽漸粗，給錢稍遲意早怫。嗚呼前後數日耳，人情變乃如此捷。始知饑渴能害心，古來䘮節固非一。

海上
前年海颶覆盗舟，百千盜殪滄波流。方謂萑苻根已絶，不數載復黨類裒。初傳赤嵌城被掠，賊刀竟砍官兜鍪。旋聞温州出船哨，大帥殉節血髑髏。近來吳淞又警報，欲梗市舶司咽喉。幾似前代倭冦擾，檣竿如櫛騷邊陬。彼倭有家在本國，有利則至無利休。後來往往被創去，揚帆遂歸死首邱。今則閩粤無家者，卽以海面爲莵裘。生作鯨牙死魚腹，活計在此肯改謀。涉險風濤等平地，歛貲賈舶當良疇。人間安得此樂土，倘來之富不待求。長魚大肉日醉飽，呼盧猱雜讙衆咻。夜深時或發高唱，滿天星月翔蛟虬。共笑官軍鸛鵝隊，風攧浪吼滚作毬。噫嘻乎！旣不能制其死命使遠遁，又不能厚其生理俾內投。坐視飄然而來忽然去，何時一網打盡無遺留。雖未盧循入滬瀆，漸恐徐福占亶洲。私居蒿目一長嘆，兹事隱繫東南憂。

常郡地高被水處少因下流災重米價驟增遂致食貴今新穀將登民已寧貼惟聞蘇湖水尚未退恐種麥猶遲是可憂耳
吾郡本不潦，下流溺載胥。秦饑資晉粟，城火及池魚。早穫期將屆，晨炊窘稍紓。災區須種麥，可得把犂鋤。

米貴
曉市聲喧似湧濤，爭營口食罄錢刀。共言米價如梯級，一步升來一步高。

其二
只為人多覺地褊（平聲），一人一畝尙難全。孟夫子若生今世，敢復高談古井田（承平日久，生齒日蕃，若人各百畝，安得有如許田也）。

其三
景德祥符脫亂離，小兒鼓腹老含飴。始知斗米三錢價，總在人稀地廣時。

其四
海角山頭已遍耕，别無餘地可資生。祗應鈎盾田猶曠（見《天官書》），可惜高空種不成。

其五
更從何處闢遐陬，只有中郞解發邱。或彷秦開阡陌例，盡犂墳墓作田疇。

其六
勾踐當年急生聚，令民早嫁早成婚。如今直欲禁婚嫁，始减年年孕育蕃。

其七
五風十雨惠民深，物產猶難給釜鬵。到此天心縱仁愛，也愁力薄不從心。

其八
斗米需錢四百餘，眞同珠價論錙銖。老夫翻借誇豪富，一日厨炊一斛珠。

壽劉可行舅兄八十
巋然耆㝛魯靈光，宦績文名少輩行。夜月琴聲單父宰，春風帶草鄭公鄕。一門子弟親陶鑄，三世文詞力表彰（刻劉氏一家文稿行世）。要識老儒榮暮景，添丁樂事助稱觴（新添一孫）。

其二
仕宦歸同理舊編，黑頭昆弟兩皤然。每欣求仲來荒徑，還仗殷兄衒少年（張丈、殷兄，見香山詩。君長余二歲）。剪燭深談三鼓後，扶笻緩步百花前。往來二老風流在，剩與人間說散仙。

上塚卽景
十畝松陰景鬱葱，秋來獨絢老丹楓。天然畫出荆公句，萬綠叢中一點紅。

外孫金臯京闈發解喜賦
喜聽星郵報，賢書捷鹿鳴。恰成吾宅相，早决汝科名（臯弱冠有才，余决其遠到，妻以孫女）。辛苦三條燭，飛騰萬里程。渭陽推自出，亦覺有餘榮。

其二
鄕科年似我，發解亦京闈（余年二十四舉京兆試，臯年籍俱同）。敢詡傳衣付，須乘破竹機。遠書烏鵲喜，暖浪鯉魚飛。一第應連掇，期登鰲頂歸（余廷試卷進呈第一，後改第三，大魁佹失，心常歉然，故以此望之）。

過湯蓉溪墓
萬石家門八秩齡，望衡對宇每招㝷。死無遺憾如公少，誼有相知獨我深。在日人傳焚券惠，殁時里輟相舂音。卽今經過橋玄墓，猶覺靑葱宰樹森。

答劉雲房大司馬寄問近狀
雲霧江天一草廬，沉淪久與故人疎。照嫌老醜幾憎鏡，視苦昏蒙欲廢書。僮當給扶防蹉（去聲，見楊誠齋詩）跌，孫纔辟咡解軒渠。頺唐暮景眞堪笑，敢辱郇箋問起居。

春蠶
滿箔春蠶食葉肥，腹絲抽盡作蛾飛。尚餘五色文章在，留與人間織錦機。

蔣立菴輓詩
少小交游到老成，十年以長忝為兄。正期伴我桑榆晚，何意今翻哭後生。

其二
半年不斷藥爐薰，轉側常資婢僕勤。看到呻吟牀笫苦，翻祈君早赴修文。

其三
病榻惓惓念析薪，預愁身後藐孤貧。大家都有兒孫累，誰是人間了事人。

其四
空中笙鶴引遊仙，此事何須快着鞭。恐我他年無伴侣，預先相待大羅天。

錢竹汀宮詹輓詩
蓬瀛仙馭杳難攀，官本淸華館閣班。生死不離文字裏，聲名早在斗山間。縹緗麗製傳中禁，碑版雄詞到百蠻。略似春蠶絲吐盡，化飛蛾去脫塵寰。

其二
厯朝記載萬牛毛，同異紛如費剔搔。十七史從何處說，一家言已等身高（君著《廿二史考異》最精核）。有疑好就靈犀照，不朽何須汗馬勞。直自深寧王叟後，又添困學析秋毫。

其三
庚年同譜幾人留，百里相望兩白頭。君去更無人可語，我來應有伴同遊。後身定識仍金粟，前路先看赴玉樓。一笑吾曹論壽命，短長不在幾春秋。

楊桐山輓詩
老去枯腸不作詩，作詩多是輓歌詞。寢門哭友連三日，兩淚幾如不斷絲。

其二
看花每歲荷開尊，精饌眞過石季倫。自是老饕無口福，正思大嚼失屠門（君家杜鵑花皆名種，每開時必具精饌宴客，余嘗有詩）。

其三
頃刻花開七七仙，歡場履舄故依然。明年櫻筍厨誰設，灑淚東風泣杜鵑。

聞時齋總憲蒙恩以二品歸老感賦
霜威烏府肅行騶，直木風多易感秋。朝議自嚴賢者責，帝心終眷世臣優。七旬老恰初衣遂，二品歸仍晝錦遊。白嶽黃山相待久，籃輿探勝亦風流。

其二
巢痕囘首綠楊灣，燈火書堂課晏閒（公從余受業，常在澄懷園）。卅載寒暄雖久别，兩家痛癢最相關。寢邱田豈供千指，奉禮㕔猶僻萬山（公家在休寧萬山中）。平日愛臨顔氏帖，也書乞米落人間。

編詩
多生餘結習，悞落藝林中。踪跡三高士，詩篇半放翁（放翁詩萬首，余幾半之）。讀書雖得間，傳世有何功。不及鋤犂手，謀生力自供。

盤餐
盤餐頗亦具鮮肥，入口嘗來異舊時。自是脾衰滋味變，不關物性有遷移。

古玉琀歌（刻玉爲蟬形，古人歛屍用以壓舌，《宣和博古圖》謂之琀。蔣瑩溪出以見示，索詩）
蔣侯示我白玉蟬，幽光逼人毛髮寒。來從千年太陰裏，歛屍曾壓舌本乾。殘骸敗胔爛成土，獨此血漬紅斑斑。我笑古人太癡絶，一副革囊已破裂。何妨速朽化泥沙，乃競飾終塡窀穸。縱有虞琯夏琥璜，詎返遊魂起僵魄。徒令發邱郞、掘墳賊，毒手交相碎枯腊。凄凉金盌出人間，狼籍珠襦棄道側。地下長眠倘有知，懷璧其罪鬼應泣。胡為古癡君更癡，不祥之物翻稱奇。傾囊購得自矜寵，如削厠簡撋面皮。昔含死人口，今弄生人手。將生替死引親膚，未死先同骨已朽。身佩幾偎燕玉温，䰟來或索弁瓊取。由來寶物不終淪，特借暗投鍊形久。多年凶穢殉髑髏，一旦晶熒燭星斗。勸君他日勿附身，恐又發塚不脛走。

戲作
九尺曹交自覺長，盡傾一座氣飛揚。蟪蛄安見靑松老，魑魅終消白日光。麟閣畫圖功不朽，雞林詩句價爭償。曠觀自有無窮在，汲汲何須蟻撼牀（李白詩：「蟪蛄啼青松，安見此樹老。」）。

野性
野性生來不耐閒，人人祝我壽如山。與為山也寧為水，好去周流宇宙間。

萬秋
自是江河亘古流，其餘起滅總浮漚。君看代代名人出，只說千秋不萬秋。

李雨村觀察輓詩
久不接雨村書，心竊憂疑。蔣于野自京回，曾晤其弟編修君（鼎元），知已下世。驚悼之餘，以詩當哭。
綿陽音斷渺烟雲，得信俄驚宿草墳。斯世幾人眞愛我，老年同軰又亡君。和凝板散千家集，文節樓傷萬卷焚（君搜刻說部數百種，名曰《函海》，又選近人詩作詩話十六卷。家有萬卷樓，貯書畫鐘罍，忽毁於火）。奇士人間留不住，故應召掌紫臺文（見《漢武外傳》）。

其二
每逢書到悵暌離，今并音書不可期。萬里難為徐穉弔，一編重檢蜀州詩（少陵有《檢得高蜀州遣詩》）。䰟來夢裏人猶舊，名在陽間鬼豈知。八表停雲空目極，更從何處寄相思。

戲簡稚存
靑鞵布韈過從頻，一道横街作近鄰。我已年來都散漢，君眞天上謫仙人。詩纔起草先邀和，謔到交鋒不避嗔。如此淸歡供暮景，也應俗煞軟紅塵。

再簡一首
遊戲紅塵兩散仙，平生詩句已流傳。虛名若論時長短，縱不千年也百年。

漏盡
漏盡途猶遠，宵行似逐逃。只因豚犬劣，未息馬牛勞。枉作千年計，難供一日豪。蓉湖烟雨泛，慚愧昔人髙。

稚存答詩嫌百年太少葢其才已獨有千古也再簡奉酬
少陵見同輩，不輕許必傳。千秋萬歲名，只屬李靑蓮（《夢李白》詩有此句）。自揣身後名，亦云垂萬年（蜀中詩：「丈夫垂名動萬年。」）。其他高岑徒，但賞十數篇。由來才大小，可預定衡銓。我才本蹄涔，大名未嘗瞰。姑以百年計，猶恐光易闇。君也十倍才，出語破萬膽。横矛奮一呼，决死戰誰敢。已視一世空，曾輕萬里貶。笑我目寸光，固難共遐覽。而我私自喜，得為君執鞭。昔唐有韓孟，雲龍兩連翩。宋亦有蘇黃，旗鼓相周旋。至今四勁敵，燀赫在目前。固知聲名播，兼恃氣類聯。孤掌最難鳴，雙飛乃易鶱。與君共詩國（查初白詩：「毘陵自古稱詩國。」），狎主齊盟壇。已令天下士，趨風快睹先。稱君必及我，纍如貫珠連。藉君光燄長，挈我聲價懸。蒼蠅附驥尾，一日路亦千。不朽竟分我，竊有厚幸焉。

題錢筠村秋水靜觀圖
春水桃花浪，夏水瓠子漲。惟有秋水澄，一碧涵萬象。波不湧千層，底可見百丈。自非靜者心，孰肯寄遐尙。筠村早工文，出手洪瀾壯。詞源三峽倒，才力百川障。中歳生道心，汪汪叔度量。歛盡萬斛傾，愛此一泓漾。梧竹綠陰中，明流澹相向。想見晏坐時，襟期與同曠。好添笭箵舟，更置書畫舫。我當來從遊，楓岸荻花蕩。高咏滄浪歌，不作小海唱。

稚存見題賤照有十萬黃金之嘲走筆戲答
秀才眼孔本不大（墮），十萬青錢便塞破。靑錢忽變作黃金，驚喜横財賒望過。得毋折鈔非實支，大似考賕竟懸坐。若果腰纒如此多，跨鶴應愁半空墮。古來藏金誰最豐，六十匱記安漢公。武陵王懸一千餅，張孝傑貯百萬鋌。彼皆倚勢裒歛多，遂使精鏐堆作廪。繄余出身故寒陋，得官稍藉俸錢救。趨朝曾耐氷一條，出守但矜風兩袖。歸來不及陸賈裝，問舍求田俱未就。老年生計略可支，不過賣文錢、潤筆資。作碑尚須斛斯索，酬縑安有裴相貽。旣不能負眊帶鈴劫掠廣，又不能點鐵鍊鉛變化奇。何當橫加金夫號，祗洹布地名同馳。今試與君較歲入，我僅錙銖營什一。君挾大名驚世人，廣致賂遺來絡繹。乞書幣湧李邕門，問字酒塡揚子宅。居則坐收海賈餽（《蕭子雲傳》），出則滿載汴京獲（元遺山詩：「大船渾載汴京來。」）。築室已規元暢樓，爲園更運到公石（君新搆精舍，極水木竹石之勝）。漢上足穀翁，江南多牛客，總作陸莊供取給。是我有限君無窮，黄金早向君家積。想應怕我為劉叉，先發制人防攘奪。

述菴侍郞遣人送示新刻湖海詩傳所輯皆生平交舊凡六百餘人人各系小傳其心力可謂勤矣敬題六絶句
涉江踰嶺採芳蓀，多是題襟舊墨痕。辛苦雅輪扶隻手，故應一代仰龍門。

其二
有唐何止萬詩人，篇什如今幾个存。太息茫茫烟霧裏，不知多少暗啼䰟。

其三
也是生平大願船，盡收交舊入新編。淮南賓友何多幸，得附劉安總上仙。

其四
萬骨枯成一將功，唐詩選只說荆公。由來牛耳冠裳會，專屬葵邱霸主雄。

其五
往事傷心踏戰堋，選詩特為百篇增。不知朽骨空山裏，可識歐陽序宛陵（選趙璞函詩獨盈一卷，葢公與璞函同從軍滇蜀，璞函已殉難木果木，故存殁之感倍深，亦可見篤於風義矣）。

其六
對鏡親描兩翠蛾，自矜絶豔渺橫波。一從粉黛叢中過，始覺人間佳麗多。

長至日同人夜集
長至纔交薄雪飛，可無轟飮辟寒威。書生豪舉眞堪笑，前面開樽後典衣。

吳穀人祭酒枉過草堂邀稚存味辛同集
裾屐聯翩總勝流，沉沉泥飮盡更籌。江天望氣人應說，今夜文星聚趙樓。

其二
已屆消寒九九天，燈光月影泛觥船。殺雞為黍儒家宴，俗煞汾陽軟脚筵。

其三
百年人物遞當場，館閣歸來髩各蒼。公等已皆稱老輩，衰翁得不魯靈光。

其四
袁（子才）蔣（心餘）王（禮堂）錢（竹汀）總作塵，憗遺漫比後來薪。名流各有千秋在，肯與前人作替人。

冬暖
繡線雖添暖未消，想天亦怕聽寒號。晏嬰尙有狐裘在，不得披來傲緼袍。

其二
負暄牆角坐欹斜，挾纊人人笑語譁。已勝香山裘萬丈，誰言冬日只吾家。

其三
春令冬行暖不裘，漫憑洪範細推求。陰陽調燮何關汝，偏是書生易杞憂。

其四
曾歴天南氣候温，冬裘夏葛少區分。只當縮地來江國，正月流螢臘月蚊。

示兒孫
風貌居然玉樹枝，未遑講道且修詞。要無一字無來處，但有三人有我師。祖父聲光安可恃，衣冠門戸倍難支。罌猶餘粟囊餘帛，不惜分陰待幾時。

卷四十七　乙丑
乙丑元日
歲朝淑景正晴和，遙拜觚稜佩玉珂。大耋鬚眉同軰少，太平時世樂方多。老仍故步循牆走，閒作新詩擊壤歌。笑引耆英洛中例，我當首座占巍峩（洛陽耆英以富鄭公爲首座，時年七十九，今余亦同此歲）。

題寒石和尚吾與菴圖
支遁遺踪古道場，傳衣人又寄禪床。菴名似更思招隱，我是寒山趙宧光。

石菴相公輓詩
纔送還朝數月前，俄驚仙馭大羅天。向愁久别難重見，豈意相逢遽永捐。黃閣調元榮再世，靑燈談藝記當年。翻思昨歲南來日，天予吾曹一面緣。

其二
貞白汾陽陸放翁，夀俱八十五纔終。高名已屬三君子，大耋今添一相公。勳業不妨文敵武，神仙皆到老還童。卽論落紙烟雲妙，也抵山陰萬首工。

其三
我與公交跡最陳，秀才時已客平津（余初入京，文正師卽延入邸第）。分岐雖隔靑雲路，閱世同為白髮人。楹帖一聯成絶筆，書籖十冊枉隨輪（公臨行爲余書楹帖，并索拙著擕去）。始知老健原難恃，只在斯須臂屈伸（楹帖十八字：「務觀萬篇，半皆歸里作；啟期三樂，全是達生言。」葢絶筆也）。

題陳無波慕陵詩稿為其曾孫十峯作
徴君著述有遺編，篋衍藏來久始傳。學問終推前軰好，表彰端賴後人賢。集來碎錦衣無縫（中多集句），湧出層瀾筆有泉。不用杜歐遙寄托，一陵風雨入詩篇（君慕少陵、廬陵，詩文以名其稿，故卽用二陵風雨為喻）。

新年
一笑貪癡鶴髮翁，新年又喜欵春風。閒尋古老人為伴，數到淇園衛武公。

春夜看孫男女舞燈戲賦
碧天如水月如霜，五丈空庭作戲場。破費買燈錢一貫，魚龍兩隊小排當。

其二
行春五馬記南州，謝事歸來剩故侯。騶卒輿丁無一在，自擕童稚作遨頭。

其三
兒女靑紅樂事多，新年例得免譙訶。老夫恐踣唐休璟，不敢隨他戲拔河（唐休璟偕三品以上戲拔河，隨緪踣地）。

其四
跳踉如虎吼如雷，似傲衰翁意氣頺。七十年前思舊事，也曾上樹日千迴。

其五
都是孫曾手自持，舞燈供我作酣嬉。笑他白傅空尋樂，只仗樊蠻唱柳枝。

諸孫醵資饗我戲賦
童稚殊多事，承歡各醵貲。似防催我老，特引逐兒嬉。洗腆燖肥牡，烹鮮割伏雌。莫言無以答，吾已具含飴。

筆工胡生以羊毫裹兎頴名之曰綿裏針頗馴健可書戲為二絶
老來那得更還童，自分中書老不中。忽得銀毫濡墨寫，白頭公變黑頭公。

其二
柔毛何意內含剛，恰與詞人寫錦囊。放出晶芒高萬丈，依然佛頂白毫光。

哭劉可行舅兄
松筠方喜景長春，何意康强遽飾巾。名行已歸耆舊傳，親知共惜老成人。生無嗜好惟躭學，家本淸寒尙卹貧。欲識葢棺公論定，淳風共說葛天民。

其二
生平執友本無多，况復相隨到髩皤。尚擬泛舟偕襲美，已辭折簡召閻羅（君自言三年前夢閻羅有請帖到，以編刻家集未成，辭不赴）。文心積習原成癖，囈語通靈轉似魔。從此故人都哭盡，為君拚竭淚滂沱。

花朝夜看燈
元宵燈火未繁雄，移在花朝半夜鐘。幻出人間眞陸海，滿街曼衍舞魚龍。

王惺園相公輓詩
鼇頂科名位秉鈞，何期致政遽歸眞。素風到老如寒士，公論同聲説正人。解綬臣辭前席寵，懸弧帝錫尚方珍。歸田仍殁長安道，遙識心猶戀紫宸（公已致仕歸里，因八十壽辰，上寵錫優厚，來京謝恩，遂殁于京）。

其二
曲江賜宴共恩榮，中外分岐遂判程。我慕千秋勤著述，公登一品佐昇平。特邀主眷原奇遇，難得官高尙令名。一甲三人兩徂謝，此身雖在也堪驚（榜眼胡豫堂官至總憲，已先下世）。

一月中連得石菴惺園兩相之訃又哭可型舅兄生平交舊於是盡矣凄然有作
新年一月哭三人，都是龎眉大耋身（年皆八十以上）。齒序漸應輪到我，不知更閲幾靑春。

米貴
米貴眞看逐日昻，民間一撮藉通腸。老夫家法難行處，要授全家辟穀方。

徐媛管貞婦詩
矢志堅從一，星奔赴飾巾。百年無見日，廿歲未亡人。枕漬惟紅淚，燈寒似碧燐。夢中同穴誓，衆裏向隅身。直待死連理，何曾生御輪。由來名義重，豈為琢貞珉。

常州東門外天寧寺最崇敞殿宇百畝僧徒常數千指江南一大叢林也顧未有詠之者僧了月修造工竣詩以落之
祇洹樓殿映霞丹，江北江南一刹竿。千載不遭兵火厄，半空直接斗星寒。鳴鐘聲集齋堂飯，汲綆痕深石井欄。代有名僧為起廢，緣知福地占蒲團。

雞戲
峩冠壯距奮雄鳴，可惜單栖到五更。為聘一雌相配匹，老夫家法最通情。

眞娘墓
虎邱二月踏靑天，閒訪眞娘古墓田。脂粉香留遊客弔，鶯花地愛美人傳。平蕪經燒猶遲雨，新柳纔梯未著烟。也似香山白居士，競將杯酒滴荒阡。

道學
禪榻茶烟颺髩絲，老來漸少疚心時。只慚琢句求工處，道學先生所不為。

曠覽
誰出靑天外，閒觀大局棋。無今安有古，旣滿卽將虧。兩曜丸雙轉，千年黍一炊。名心亦癡夢，智叟笑山移。

石首魚
石首魚，價獨增，貴不在魚乃在氷。江南此物出三月，雋味恃有嚴寒凝。去年冬煖凌陰竭，獻羔難望開層層。坐使銀鱗易臭腐，海師勿敢輒舉罾。今朝何幸飫鮮美，松鱸漢鯿不足稱。但有膏腴絶芒刺，色香未變餘寒仍。得非遠移嵰山雪，䕶此潔白驅蚊蠅。我昔閩遊作常饌，過午輒敗因炎蒸。豈知得氷卽可耐，造化亦聽人力勝。價高利厚趨若騖，百計懸致幽崖緪。因之放箸一長嘆，唐花窖菜古所懲。

錦囊
老已中乾尚外强，嬉遊還逐少年場。怕人笑我詩才盡，特遣奚童背錦囊。

小遊仙
瑤草琪花引洞天，誤人春夢小遊仙。麻姑爪豈曾搔着，枉被方平一頓鞭。

右手忽患風痺食指中指不能把筆將成痼疾矣
昔偶中風痺，尚不關血氣。兩指今不仁，竟難使以臂。要害况在右，坐令百事廢。枉負巨擘稱，謬忝中權寄。書窗一把筆，尤苦入重膇。由來筋力衰，消息早暗遞。老樹雖尚榮，一枝已先萎。迴憶年少時，作力何屓贔。捧日擎靑天，直欲隻手試。漚麻李陽拳，白打肯誰避。寸晷輒萬言，一揮亦七制。淋漓盾鼻間，腕脫未告瘁。庸知入暮年，默已減生意。枯皮裹瘦骨，軀殻久漸敝。精氣貫不到，先已折一翅。昔輕百斛扛，今重千觔墜。若或掣其肘，牽絆力徒費。敢鬥拇陣酣，只供肱枕睡。偶然一濡毫，冀托翰墨戲。離披偃風草，槎枒觸眼刺。翻似蝌斗奇，或類蚯蚓斃。可憐斛律金，竟不成屋字。一紙糊塗帳，笑我亦不記。

俊兒京闈報罷入貲以别駕就選卽事
京闈報罷也尋常，别慶彈冠當舉場。鄕望謬推通徳里，儒門乃有納貲郞。未妨名士原銅臭，但恐書生斷瓣香。家世賣文今買爵，此情聊可一誇張。

舟行
知有烟村綠水灣，寥寥一犬吠柴關。百株楊柳千竿竹，惜不移家住此間。

二麥將收連旬大雨感賦
米價經年節節高，茅檐待哺正嗷嗷。麥秋時候連旬雨，天要殺人不用刀。

麥已歉收雨猶未止而龍舟之戲尚華艷如昔感賦
正是柴荒米貴時，龍舟仍復鬥棽麗。滿堂燕雀羣嬉處，中有饑寒世未知。

其二
只恐饑荒在眼前，中流鑼鼓漫喧天。老夫聊亦逢場戲，不敢思量到半年。

血氣日衰竹初勸食人乳戲作
昔年乳藉養牛（見《漢書》）供，人乳今更軟飽功。驕貴莫嗤人代畜，貪癡要想老還童。

其二
晬盤孩稚已扶牀，又費餐錢雇奶娘。黃口曾孫黃髮叟，一齊都帶乳花香。

其三
酮酪當年飫滿杯，憶曾扈從白龍堆。旁人只道猶干進，欲學張蒼拜相來。

其四
不煩燥濕効勤多，新婦居然暫作婆。若使屈尊呼乳媪，我年三倍長于他。

其五
味到寒儒始覺珍，不敎涓滴漉陶巾。恐防悞作蒸豚用，莫近人間富貴人。

其六
燒丹煉汞冀成仙，久作人間笑柄傳。今日笑人還自笑，也從服食乞長年。

味辛自松江歸述菴侍郞珮珊女史俱寄聲存問并知珮珊能背誦拙詩如瓶瀉水各寄謝一首
十載邊疆踏戰塵，歸勤著述泖湖村。五官俱廢名心在，二品非榮老學尊。湖海論交無軰行，文章傳世卽兒孫。衰年我亦頺唐甚，能否扁舟一欵門（寄述菴）。

其二
騷雅中誰識苦辛，正難物色向風塵。豈期白首新知己，翻在紅顏絶代人。繡出弓衣傳唱遠，拂來羅袖愛才眞。拙詩背誦如流水，多恐汚君點絳唇（寄佩珊）。

自遣
熊魚兼取本天慳，老去塵緣已盡删。名或可傳聽日後，詩畱不盡與人間。身隨甌寠（上聲）豚蹄祝，夢斷周阹豹尾班。獨惜退休三十載，不曾絲髮濟時艱。

無聊
天以無聊困此翁，轉㝷生活寂寥中。一聯未穩何關繫，竟費推敲半日功。

插秧
平疇欣雨止，栽插趁梅天。麥歉愁先竭，家家蒔早秈。

莊映山徵君枉詩投贈次韻奉答
稽古功深筆代耕，傳經戸屨滿諸生。鄕評已共尊三老，薦牘交推到九卿。高允最榮徴士頌，正倫不愧秀才名。醇儒學行師資在，我欲相從拾落英。

其二
居如參廨士衡東（下榻與余家比鄰），相訪無煩典謁通。雨點合流分院水，花香暗度過牆風。出應逐隊雙飛蝶，歸好聯吟百吉虫。斗酒肯來相就飲，恰餘三百老靑銅。

生事
出身草澤躡蓬萊，官有腰魚壽背鮐。老樹尚期千尺長，名花已到十分開。半收芋栗當全熟，薄病葠苓壓小災（放翁詩：「留病壓災年。」）。但使高明憂鬼瞰，他年或免食嗟來。

余年十九補弟子員今七十有九又屆乙丑院試之期作重遊泮宮詩記事
佳話爭傳泮水塘，一周花甲又芹香。阿婆廻憶新婚夕，老將重經舊戰場。殘墨尚留題字柱，銛鋒早脫處錐囊。耆年不獨迂儒幸，彌見昇平景運長。

其二
黌門裾屐記前遊，又見詵詵出俊流。便合膝行觀壁上，漫勞足曵跂壺頭。舊痕久掃離巢燕，陳迹難追踏磨牛。惟有秀才餘習在，一編仍守夜窗幽。

其三
一彈指頃盛衰殊，曾記初程便棄繻。犢是新生寧畏虎，馬今漸老反爲駒。房公入寺疑前世，波匿觀河認故吾。為語少年諸譽髦，故須及早奮修途。

其四
先後同年例可循，一般蘭譜誼相親。舉場應喚新先軰，鄕飮慚叨舊大賔。坡老纔如一場夢，劉郞眞是再來人。也虧頑健能堅耐，初地重遊六十春。

夢醒
夢醒書窗霽景開，黑甜餘味美于囘。老來貪睡慵朝起，只有詩成枕上催。

暑夜納凉孫男女七八人為我敲背衆手竝舉雜遝無序亦一樂事也戲書
暑夜坐納凉，月陰度簾幕。七八孫男女，憐我太寂寞。如蕨小兒拳，都向鮐背拍。雞肋不足當，幸非李陽惡。爭先試技癢，不禁喜躍躍。也無先後序，竟似叢毆虐。或纍如貫珠，或碎如飛雹。重輕紛不齊，疎密相間作。就中有黠者，新意擪筋絡。按摩到膂腰，爬搔及股脚。陋彼吐納方，元牝竊秘鑰。禽戲尚矯揉，熊經亦隔膜。兹獨暢肢體，導引勝良藥。欲勞以含飴，口衆難遍嚼。慰之好言詞，私心實懷怍。一笑兒女累，向恐塵鞅縛。為祖二十年，始識有孫樂。

燕窩
異味何須貴子鵝，古人所見究無多。饒他日食錢千萬，未識交南海燕窩（燕窩始于明末，見周櫟園《閩小記》）。

憂旱
今年天作（去聲）奇文章，大開大合為弛張。一雨輒經數十日，一晴又厯匝月長。可憐麥收已大歉，萬命只托新栽秧。雖有長河足灌漑，踏車先要飽糗糧。轆轤饑腸桔橰腿，枵戰醡盡白汗漿。田高於河僅尺咫，餓不能戽成陵岡。黃梅至今兩月耳，憂潦忽改憂旱傷。乃知天公好奇奇不得，乾啼濕哭俱為殃。不如手筆仍故常，無恒雨亦無恒暘。

登太平寺塔
凌虛窣堵覽蒼茫，始覺書生眼寸光。無弊不成天地大，有愁方度古今長。長安賢佞三期口（《漢書·王尊傳》），廣武英雄百戲場。待得塵緣看到破，老夫亦已熟黃粱。

劉瀛坡總戎别搆精舍於聽事之東落成奉賀
承平福將劉總戎，建牙到處無邊烽。年未懸車早解綬，三珠樹已森靑葱（三子皆入仕）。健飯廉頗老無事，别搆精舍聽事東。綠野平泉太華澤，縮本摹來不嫌窄。砥室曾無鏤刻紋，綺疏但有玲瓏格。蓄水兼規炭谷湫，壘山更選湖黿石。繚以曲欄間隔之，遂覺中藏宛委宅。燠舘凉軒曠奥兼，五百由旬在尋尺。勺水幾涵渤澥澄，一卷似聳岷峨碧。知公韜略無所施，小試運籌安几席。宦成娛老本人情，日暮途長每倒行。或侈食單窮水陸，或誇曲部調竽笙。君獨精營虚白室，懸知風味玉壺淸。獨是落成須讌集，暖房豈得無酒食。主人若不折簡招，惡客便當排闥入。

西瓜
熱𨫼翻餅困炎歊，只有凉瓜可沃焦。不是甜氷是甜雪，滿瓤到口卽時消。

出郊
一笻兩屐出郊原，極目靑圻景色繁。待渡馬嘶芳草岸，歇凉人語綠楊邨。好風一陣新蒲扇，薄酒三升老瓦盆。此卽江鄕好圖畫，何須遠訪翟家園（楊誠齋守常州，屢游翟家園，今遺趾無考）。

論文
美醜曾何定，聊堪借論文。無硃尊赤土，有鶴賤雞羣。辛苦期丹轉，蹉跎已白紛。茫茫千劫內，過眼總烟雲。

舟夜
夜泛橫塘路，延緣一櫂輕。火雲遲日落，水月逐船行。岸草流螢影，田禾吠蛤聲。秋成欣有望，計日食新秔。

哭時齋侍郞病殁陽穀舟次
兩世師生六十年，南歸正好共流連。豈期半路將逢候，翻隔終身一晤緣。旅櫬料無題凑美，夷槃安得伐氷堅。衹應䘏典哀榮備，猶荷恩光賁九泉（恩㫖照侍郞銜賜䘏）。

其二
書堂燈火最情親，囘首鴻泥跡已陳。我忝先生翻後死（余長君十歳），君雖大貴卻長貧。支來官俸惟償債，典去朝衣尚醼賓。今日翟公門巷冷，指囷高誼屬何人。

夜泛
經旬不出避炎曦，又是西流大火時。夜露無聲衣自濕，秋風有信葉先知。禾豐差補來牟歉，夏閏猶嫌䆉稏遲。待看滌場收稼後，依然風景復恬熙。

孫母許太恭人輓詩（河曲縣勳母，德州督糧道星衍祖母，年九十八）
執紼何須薤露詞，吉祥善事在靈輀。送䘮破涕翻成笑，百歲亡親八十兒。

逃荒嘆
男拖棒，女挈筐，過江南下逃災荒。云是淮揚稽天浸，幸脫魚腹餘羸尫。百十爲羣踵相接，暮宿野寺朝城坊。初猶倚門可憐色，結隊漸衆勢漸强。麾之不去似吠犬，取非其有或攘羊。死法死饑等死耳，垂死寧復顧禁防。遂令市闤白晝閉，餓氣翻作凶燄張。黔敖縱欲具路食，口衆我寡恐召殃。側聞有司下令逐，具舟押送歸故鄕。卻望故鄕在何所，洪流降割方湯湯。

暮景
重重妄念未全蠲，大耋嗟來始憬然。但積黃金何處用，縱登青史幾人傳。漫期子弟牛騂角，剩有頭顱馬白顚。俯仰無成惟自愧，敢誇老健地行仙。

題劉笏齋州牧一葦渡江小照
飄然一葦去如梭，赤脚横江彷達磨。只恐禪心還破戒，有人蓮步韈凌波（謂君所善女郎愛珠）。

除夕檢閱詩稿戲作
心花怒發記從前，湧地眞如萬斛泉。誰料老來才頓盡，半年詩只兩三篇。

卷四十八　丙寅
丙寅元日
生長昇平八十年，一堂四代列長筵。向來夢想何曾到，况有詩名或可傳。手顫畧嫌提筆重，眼昏猶愛看花妍。梅䰅柳眼東風軟，又滿春光拄杖前。

新正初五日大雪
一冬無雪到平田，新歲瓊英遍八埏。預兆年豐天雨玉，似防春冷地鋪綿。肥添梅朶香猶歛，淸淬茶芽色倍鮮。却省出門酬應冗，明窗靜擁一爐烟。

八十自壽
偶然七尺落紅塵，彈指俄驚八十春。湖海漫傳垂釣叟，英雄豈在讀書人。惠夷處世聽時論，童耄觀河感昔因。捕虎逐麋今已矣，燈窗依舊苦吟身。

其二
早登仕籍早歸田，正値重熙極樂天。才短愧無經世用，時淸惟有作詩傳。綠簔泛雨船雙槳，紫陌看花杖百錢。如此太平寧易遇，四千年內不千年（自唐堯卽位元年至明崇禎末共四千零二年）。

其三
一出春明道阻長，天敎遊跡破天荒。攜來詞客驚人句，踏遍前賢謫宦鄕。炎徼風清無瘴癘，蠻陬地闢有梯航。難忘最是邕西路，已築生祠祀狄梁（鎭安民已為余立生祠，劉觀察大觀云）。

其四
少日飛揚氣吐虹，曾磨盾鼻挽雕弓。虛叨塞上頭鵝宴，未有軍前汗馬功。結客漸如揚觶散，代人徒作嫁衣工。可憐八十年心力，不在凌烟圖畫中。

其五
求仙學佛兩無成，崛强猶餘傲骨撑。自吃庾郞三韭飯，不嘗樓䕶五侯鯖。買山錢肯從人乞，諛墓金仍贈客行。也是天公曲全意，免敎涓滴領人情。

其六
年將四十纔生子，豈意孫今又抱孩。在我原為非分福，知他誰是不羈才。金防躍冶爐常守，樹望成陰土屢培。卻被逹觀人暗笑，何如且醉眼前杯。

其七
七十相傳自古稀，况今又過十年期。想蒙疎網吞舟漏，得緩征輪下坂馳。倘不早歸應貴顯，偶思再出已衰遲。緣知百甕黃虀在，未到生平飯滿時。

其八
束髮躭書誦夜闌，得登館閣附鵷鸞。當時擬藉文章進，臨事方知幹濟難。官去僅餘風兩袖，老來聊臥日三竿。遍翻史傳無尋處，或有人從藝苑看。

追憶宦遊陳迹雜記以詩
歴歴前塵尚眼前，流光忽已到華顚。追思敭歴官中外，八十年中十八年（余官中書舍人六年，翰林六年，出守鎭安、廣州及從軍滇南、擢貴西道又共六年）。

其二
出身先到鳳凰池，銀燭朝天步玉墀。一曲陽春人閣筆，幼鄰新製早朝詩（賈至字幼鄰）。

其三
放翁落筆中書省，自覺榮光豓薦紳。那識樞曹清切地，朝朝染翰寫絲綸。

其四
三十書生髩未斑，扈從大獮出嚴關。秋髙落葉西風裏，立馬興桓古塞山。

其五
臚唱雲端玉殿音，蓬萊幾到最高岑。一條軟繡遊街處，多愧氷銜署翰林。

其六
棘闈三度校文工，摸索由來在暗中。六个翰林（董潮、祝德麟、龔驂、文祥慶、李鐸、沈世煒）雙總督（費筠浦、蔣畤南），先生頭腦不冬烘。

其七
邕管儂岑舊陸梁，一麾出守已康莊。崑崙關口工堯隘，閒弔天南古戰場（崑崙關，狄青破儂智高處；工堯隘，沈希儀破岑猛處）。

其八
蠻俗從來好鬬爭，前朝曾此屢勤兵。莫嫌官吏循良少，自改流來漸太平。

其九
伏波灘外瘴雲高，詞客南遷一葉飄。醉臥藤陰呼不起，至今人祭海棠橋（秦少游貶横州，海棠橋其遺跡也）。

其十
儒將威名耳貫雷，專征來卻受降囘。兵機亦自良知出，何害軍中講學臺（王文成平田州時，駐師南寧，有講學臺，石址尚存）。

其十一
文吏從戎亦足豪，而今久已脫征袍。只餘見獵心猶在，笑撫征南舊佩刀。

其十二
幾代開邊掃瘴烟，伏波諸葛獨名傳。粤中銅柱滇銅鼓，占斷西南萬里天。

其十三
父一如何人盡夫，鳳樓𧞔主淚痕枯。難為妻又難為女，千載傷心押不蘆（元梁王爲明玉珍所攻，求救於大理士官段功。功來擊敗蜀兵，王妻以女阿𧞔。後又疑功有併呑志，使𧞔毒殺之，𧞔不從，梁王乃使人拉殺之。𧞔誓死不嫁。「押不蘆花顔色改」，𧞔詩也）。

其十四
葢世功名靖遠侯，征蠻終未縛蠻酋。至今鬼哭山頭石，空勒穹碑禁渡舟（王驥征麓川，渡猛養江，刻石鬼哭山云：「石泐江枮，爾乃得渡。」）。

其十五
豐城老將肅南征，平緬歸曾激亂兵。國手何嘗無敗著，要從全局看輸嬴（明鄧子龍征緬歸，以軍糧不給，軍潰肆掠，至省城始就誅，然卒能平緬甸、擒岳鳳。今永昌湧珠泉亭上有手書一聯：「百戰歸來，嬴得鬓邊白髮；千金散盡，重看湖上青山。」至今猶可想見英氣也）。

其十六
政績何曾虎渡河，也留遺愛在蠻歌。昔人畏壘逃尸祝，占得生祠愧已多。

其十七
十五盈盈初上頭，水街絃管碇千舟。珠江十里胭脂水，流盡繁華是廣州。

其十八
曾上羅浮看日烏，近聞賊藪費搜逋。不知華首臺邊路，還剩蒼松幾十株（華首臺山路松陰凡三四里）。

其十九
陸跨征鞍水泛船，郵籖又到夜郞天。建牙不是投荒客，天要黔詩補謫仙（李白流夜郎，中道赦歸，實未至黔也）。

其二十
苗猓深山各據巢，水西黑種更雄豪。納糧供役談何易，慨想前人戰伐勞。

其二十一
南戒遊踪未到閩，故人邀我去叅軍。多情只把官相誘，誰識人間誓墓文（使相李欽齋以軍事邀余入閩，屢欲奏余補官，余堅辭乃止）。

其二十二
禪智山光好墓田，揚州留滯也前緣。平山花月紅橋酒，杜牧游踪竟十年。

其二十三
老去名心已淡忘，翻思驥尾借餘光。羽衣吹笛人千古，為慕東坡住顧塘。

其二十四
紇干山雀背鄕飛，生處難忘舊息機。重過西干釣遊處，手栽楊柳已成圍。

從子廷鏞從孫公蘭孫作梅阿發阿科俱應童子試喜賦
子弟亦何與人事，却愛蘭玉森階砌。老夫晚景百不營，只慮書香或中墜。今朝童律課有司，乃有五男槖筆試。從子廷鏞孫作梅，兩皆孤兒稍成材。從孫公蘭較年長，上樹不復嬉千迴。就中二孫太莽魯，阿發阿科勇先賈。詩文僅可免曵白，見獵心喜弗能阻。氣矜自覺目無難，初生之犢不畏虎。老夫亦頗興飛揚，頭角先誇屋下郞。却憶昔年曾此地，纔拈一箭便穿楊（六十年前余初應童子試，是嵗卽補弟子員）。雲霄從此初翔步，洊歴金扉白玉堂。

秦望山（張士誠駐兵處，戰敗後，明吳良等遂拔江陰城）
秦望山高好駐兵，淮張曾此瞰江城。亂離未定瞻烏止，盜賊皆思逐鹿爭。赤伏符終歸漢主，白駒場枉闢周京（士誠僣號大周）。袛餘不肯生降處，猶似田横氣未平。

題忠節金正希先生遺像為其族孫素中太守作
昔從燈窗讀公文，浩氣上薄秋空雲。今從畫卷見公像，峩冠濶袖書生樣。書生何意好論兵，正値時危國步傾。陳濤斜痛戰車覆，髙勾驪輟使節行。投劾歸來退閒久，南渡孱王又出走。故國招魂史憲之，新朝易帥洪亨九。黃山白嶽集鄕兵，一彈丸地為誰守。包疙疸竟願裏瘡，毛葫蘆皆甘碎首（見金、元二史，皆鄕兵起義者）。已聯衆志結成城，不藉印囊懸在肘。明知一旅事何成，猶欲挽天憑隻手。蚍蜉蟻子絶援師，糠覈草根充宿糗。五坡嶺遂執文山，生祭無煩炎午酒。事隔滄桑百六年，重蒙昭代易名傳。狄家能保梁公像，尤見淸門有後賢。

杜門
趙州八十方行脚，愧我年來久杜門。不但近遊都懶廢，尻輿神馬亦還轅。

其二
紙上空談恐未眞，氣矜動說易捐身。有衣有食無官職，我最人間怕死人。

卽景
綠樹陰濃夏正長，淸和好景滿江鄕。久晴麥喜滋微雨，未暑人先愛淺涼。梅子望來能止渴，蘭花坐久不聞香。眼前何一非新意，都入先生古錦囊。

論詩
宋調唐音百戰場，紛紛脣舌互雌黃。此於世道何關繫，竟似儒家闢老莊。

麥大熟
麥稔今年最，香雲萬頃黃。共驚盈尺穗，已抵半年糧。市餅邊增濶，㕓禾價减昻。瑩中誇飽食，竟欲傲朝堂。

禪心
禪心那復說相思，瞥起前塵尚作癡。最是五更殘夢醒，滿天風露峭涼時。

坐月
溽暑今年减，空庭遲月暉。倦常慵舉扇，涼轉欲添衣。螢照疑陰火，蚊來觸殺機。閒中作危語，詩思入淸微。

麥羊（麥濕則生黑蟲如蟻，俗呼麥羊子，只向北不向南，葢陰類也）
麥蛾向火附，麥羊向暗趨。托胎同所出，其性乃各殊。豈惟性各殊，飛走更異軀。問胡化者機，巧若分金爐。麥本備四氣，秋種夏始枯。氣旣兼寒燠，性遂岐根株。譬如一父母，男女共此模。得陰則巾幗，得陽則眉䰅。始知造化理，變幻何事無。書生坐燈窗，塵眼徒區區。

兒童敲背
兒童娛我度良宵，如蕨拳輕把背敲。一个西瓜分八片，阿翁大費為酬勞。

望雨
六月恒暘已旱乾，腐儒生事怕貧難。也如閣閣蝦蟇呌，半為私憂半爲官。

建蘭
何物能消暑，盆花發建蘭。品如人雅淡，香在戶開關。酒肉嫌傖氣，庭階覺改觀。素心原臭味，長此結淸歡。

盆蘭大開適近余臥榻戲作
甆斗齊開十箭鮮，紗廚恰伴我孤眠。五更忽作風流夢，何處蘭芬到枕邊。

村居詩
詩苦無題下筆難，惟因水旱記暄寒。齊民要術何須問，便當農家月令看。

憂旱
纔欣麥熟遍江鄕，旱象俄憂朝晚涼。萬里無雲天正碧，四旬不雨稻將黃。桔橰河縮增梯級，簔笠風乾掛屋梁。只有盆荷需水少，曉來依舊發淸香。

哭王述菴侍郞
前年遇公劒池石，正値懸弧慶八秩。喜公夙具壽者相，齶骨距頥長一尺。方冀泛舟結近遊，豈期哭寢成長別。憶昔同官京國時，僦舍寄園各半宅（余與公同僦趙天羽給諫寄園舊宅）。聯吟聲每應隔牆，照讀光常分鑿壁。醉書不惜墨濡頭，白戰互以筆爲舌。蒲褐山房（公齋名）綠樹陰，中有兩人屐齒迹。無端滇徼有兵事，共作征南幕下客。晨炊苗米（苗米，見《宋史·理宗紀》）淅矛頭，夜草軍書磨盾鼻。書生履險雖阽危，好友偕遊亦酣適。我旋按部粤江淸，公又從戎蜀山僻。矢石叢中過六年，身最難劬名最赫。下臨絶塹萬丈深，上劈危碉一線窄。馬蹄雪踏人頭紅，鹿角砦浮燐火碧。鬼門關上幾度經，僥倖孱軀脫死籍。遂佐犂庭掃穴功，豽子貙孫盡俘獲。奏凱歸來大策勳，屢擢崇班到槐棘。是時我久臥菰蒲，公亦繼歸勤著述。立功纔了又立言，壇坫東南來佔席。春江花月常往還，邂逅一尊話疇昔。江天落落幾作家，袁蔣王錢皆巨擘。同是千秋有數人，缺一可憐難再得。十餘年乃盡凋謝，剩我與公兩頭白。晨星碩果倍覺珍，百里相望雙突兀。殘年有伴差自壯，相倚為强作耆碩。何當公又騎箕去，天不憗遺催召亟。後生雄駿豈不多，非我素交終膜隔。宵來或可通夢䰟，月落猶疑照顔色。從此人間無故人，獨立蒼茫悲影隻。

盆荷一朶稍矮恰有綠葉障之戲作
荷花開亦怕炎光，低就擎空翠葉藏。恰似佳人障紈扇，紅顔斜倚綠陰涼。

驟雨
驟雨不成寸，狂飈又掃空。未蠲消渴病，差有解煩功。疿隱暫停癢，眼昏忽豁蒙。那堪簷溜乍，復見晚霞紅。

逃荒
淮揚漸欲作洪流，眼見饑荒起衆咻。被髮纓冠非我事，䑛糠及米亦吾憂。無依競托沿門鉢，有力將移負壑舟，安得尾閭籌洩水，盡收歸海出平疇。

咏物四首
開過荷花現幻軀，亂頭粗服出泥塗。中虚好伴竹君子，挺立也師松大夫。掩袖苦心如有憶（古詩：「蓮子心中苦。」），凌波徐步不須扶。六郞枉擅芙蓉面，何似蓬仙骨相臞（蓮蓬人）。

其二
出自滄波作羽仙，身兼飛躍幻魚鳶。想仍水擊三千里，豈羨腰纒十萬錢。掉尾已辭漁父餌，梳翎肯舞貴人筵。莫嫌到漑猶餘臭，臭腐能奇是化權（鮝魚鶴）。

其三
簾外陰霖膩滿空，美人擁篲有神功。捷驅巫女三更雨，巧借封姨一陣風。香捲胭脂花落後，䰟歸環珮月明中。莫疑冤婦能招旱，得號乾娘勝得雄（掃晴娘）。

其四
傀儡偏供戲酒筵，但憑手撥不絲牽。白題胡舞斜防跌，黃胖春遊醉欲顚。宛轉隨人終自立，周旋伴客不安眠。紙糊閣老休相擬，倔强身還傲氣仚（不倒翁。○「黄胖遊春」，覔對不得，明日得「胡舞白題斜」，不禁狂喜，遂凑成一聯）。

咏物四題又五律四首
出水亭亭立，形容老更奇。高同三友品（松竹梅），艷改六郞姿。蓮步寧初學，荷衣本舊披。得邀君子愛，儕輩故難隨。

其二
强合飛潛性，能令臭腐神。姓丁非故我，去乙是前身。不藉胎生幻，居然羽化眞。出波纔幾日，便欲唳靑旻。

其三
佳人執箕帚，勝挽魯陽戈。豈比曝巫女（《檀弓》），眞成乾嬭婆（《舊唐書·僖宗紀》）。掃寧先灑水，步亦戒凌波。何用紫姑卜，明朝霽景多。

其四
但稍煩人力，登盤便有神。場中胡旋舞，陌上踏搖身。糊紙顔何厚，封泥足未伸。掉頭渾不止，絶似醉吟人。

又鮝鶴一首
海濶天空境，升沉倐兩分。腥聞雖鮑肆，骨鯁肯雞羣。似蛻蟬餐露，非池鯉躍雲。漫疑鳶跕水，浪泊去求勳。

年來市間飯盌漸小葢窯戸工料增貴暗為收减也感賦
瓷盌新傳縮地方，午餐計數似勝常。不知腹尺還依舊，只誑咽喉不誑腸。

其二
泥胚默减世誰知，食量殘年本暗虧。似為廉頗誇健飯，對人只說似平時。

其三
秘方妙以縮為盈，頓使加餐浪得名。始悟軍前增竈法，老夫又欲去談兵。

其四
自因笵土費增加，埏埴雖工器漸差。此事隱憂殊不細，五材長價到泥沙。

雨望
一雨人心定，霖甘不厭多。遠難辨牛馬，沛若決江河。已遍高低地，寧分早晩禾。天財千百萬，盡散作恩波。

無詩
風行水上自生波，偶値無風可奈何。今日不知明日句，枯腸偏要預支多。

其二
消閒惟有擘吟箋，頗覺衰年尚湧泉。纔説江淹才思盡，朝來又得兩三篇。

遣愁
殘燭風前剩半枝，及時行樂尚嫌遲。長星勸汝一杯酒，靑鏡任他雙髩絲。白傅徴歌親敎曲，右軍分臠老含飴。古人未必無先見，漏盡鐘鳴最可思。

七夕
纎纎新月晚粧催，烏鵲塡橋又一囘。天上定知無贅壻，年年織女渡河來。

讀史
姓名愁不掛靑編，及掛靑編也未傳。君看一朝國史上，幾人烜赫百千年。

一蚊避撲逃入耳中戲作
正飲治聾社酒杯，一蚊忽入耳宫來。虛名未有驚人處，翻自驚他貫耳雷（蚊雷）。

懷淸橋
夫婦同堅殉國心，不曾聞訃已淵沉。挽詩難用香奩體，冤魄猶留血影砧。江上有䰟應遠慰，人間無路可哀吟。可憐一片秦淮水，嗚咽寒流直至今。

桂孫南囘籠一馴鵲朝出暮歸驅之不去乃知物生得食皆可馴也感賦
野鵲本難養，端資馴習功。投來如入幕，放去又歸籠。似作雕陵宅，寧巢太極宮。搆非占太歲，立豈順東風。不繞枝三匝，如懸磬四空。也無徽纆繫，詎剪羽毛豐。自作依人計，常懷戀主忠。近應便報喜，窄或怕圍攻。幸脫塡橋役，惟防探鷇凶。九霄常翮歛，七夕免頭童。不出綺疏外，如矜寶網中。宿隨梁上燕，出豈海邊鴻。似幸身依廡，非關地避弓。不憂鳩奪室，一似雀驅叢。豈忘飛騰快，終貪飮啄充。但逢新主好，卽棄故巢慵。跡豈疆疆逐，聲還唶唶雄。周旋成熟客，戲弄到頑僮。物性原無定，人心有可通。豢龍曾世職，騎虎亦人工。鴃舌能言鳥，馬蹄學舞騘。由來皆有欲，鵬鷃一般同。

逃荒嘆
下河流民如飛蝗，過江陣陣來逃荒。此荒不是天降割，請爲澤國縷述詳。淮黃交滙濟漕運，關楗專在楊家莊。上游洪湖瀦淮水，向藉淮淸刷濁黃。黃之尾閭不暢泄（雲梯關海口），乃反倒灌湖中央。湖積河沙漸淤淺，豈能兼受二水强。高堰長堤懼漲裂，舊有石壩救急方。何當五壩悉放溜，保隄弗顧民命傷。下游雖有汜光及甓社（高、寶二湖名），建瓴勢下何能當。稽天浴日湧白浪，南關車邏盡潰防（二壩卽洩湖水入下河處）。遂令下河十州縣（泰州、東臺、塩城、阜寧、興化等處），尺田寸宅皆重洋。災民卽在此中住，大半已葬魚腹僵。倖得脫者始到此，焦皮裹骨頳尾魴。其來漸多膽漸壯，十百結隊擔籮筐。先瞰高閎金屈戍，次及市闤木倉琅。就中豈無良家子，亦復相逐為披猖。索米不勞書帖乞，求錢似責左券償。居人被擾竟罷市，大街可射箭穿楊。有司不敢下令逐，稍給資斧遣出疆。問官使我何處去，紇干山雀空迴翔。我聞靑州富彥國，流民來輙大發倉。兼行勸分各出粟，五十萬命盡起殭。嗚呼此事難再見，徒誇鄰壑策較長。雖然此事卽再見，亦只可暫不可常。靑州賑荒數月耳，明年麥熟各返鄕。下河今無鄕可返，陸沉家已入混茫。明年高堰恐復瀉，萬手莫障狂瀾狂。他鄕故鄕總無路，惟有待斃祈早亡。河干露坐默無語，岸土盡濕涕泗滂。

活移屍
攜筐曵棒鎭相隨，人腊紛紛滿路岐。殘喘暫延終作莩，可憐道上總行屍。

押蝗囘歌
宋人小說：米芾知某縣，其鄰縣有蝗起，縣令諉為芾所驅來，芾判其牘曰：「蝗蟲生本是天災，人力如何可挽囘。敝縣若能驅使去，卽煩貴縣押囘來。」讕語可發一笑。今下河逃荒之民不减飛蝗，地方官具舟給錢，押送出疆，謂可以鄰為壑矣。而下游諸縣亦不許入境，仍押送囘，此眞所謂押蝗囘也。爰為作歌。
人如蝗，陣陣來，人蝗不比天蝗災。索錢乞米聲喧豗，大家小戸門不開。有司欲以鄰為壑，具舟押送向前推，謂可拔眼中釘、息耳邊雷。豈知前途善用倒戈法，出爾返爾何難哉。舟纔出疆有攔截，明朝仍洎城牆隈。人之蝗，良可哀，朝東暮西將安歸。米芾押蝗祗讕語，如今眞見押蝗囘。

題方慕雲小照
手板抛來爲老親，慕雲今作養雲人。囘思案牘勞形日，那得如今自在身。

白露節連日陰雨
處暑要雨白露晴，老農之言歴可徵。胡為今年天反是，或因二麥先豐登。暗從秋收减分數，盈虛消息相除乘。是乃愚弄狙公術，朝四暮三喜變憎。庸知吳民葢藏少，麥禾俱稔猶難勝。萬寶將成偶一歉，終歲飽暖其何能。試觀下河逃荒者，仳離奚啻乞食僧。還藉吾鄕有饘粥，得沾餘潤分龠升。吾鄕倘亦遇災歉，更從何處求哀矜。杞憂輾轉不成寐，殘更剔盡寒窗燈。

八月二日天寧寺旁㢲宮樓火（內有四楠木柱，皆萬年物，亦焚，最可惜）
常州城外古㢲宮，宮樓巋過佛殿崇。殿髙九丈樓十丈，忽然火光照城中。是時八月旁死魄，麗譙更鼓纔鼕鼕。乍驚朝暘何太早，又疑晚霞豈在東。趨觀乃知此樓燬，刹竿突兀招祝融。籧篨片火倐透頂，卻又倒爇重簷重。遂成洪爐鞴熾炭，躍冶靡不歸銷鎔。千層瓴甓落遍地，萬株欂櫨飛滿空。家家煖思涼露坐，處處熱逼熏籠烘。地高燄烈遠有耀，十里以內皆鮮紅。四十三龍救不得（救火具名水龍，城內外四十三龍齊到），掣水五丈力已窮。下方猶疑照天燭，其勢竟欲燒蒼穹。幸而直上不旁及，招提得保五百弓。不然諸佛衆菩薩，頭焦額爛逃何從。樓鐘大於五石瓠，火中色似赤堇銅。拉然一墮成死鐵，啞無聲不震耳聾。最可惜者四楠柱，被焚香滃毘嵐風。大五十圍長百尺，何論漢栢秦時松。此是盤古以前樹，生於混沌長洪濛。當年永樂神木厰，得一已誇神運功。海幢寺中亦一榦（廣東海幢寺亦有一柯最鉅），獨木難以作棟隆。可知奇材世所罕，章亥亦恐尋無踪。擎天拄地乃有四，薄海內外何由逢。兹實吾鄕一大寶，虞琯夏璜價敢同。層樓一炬細事耳，豈知中有太古恫。萬千年物一朝燼，想是刼數應告終。長成何艱摧何易，使我憑弔心忡忡。

題緘齋姪撫松遺照
中歲歸田髩未絲，作圖已近八旬時。計年我尚應兄事，持論君能辨叔癡。恭謹家風無侈口，敦龐福相有豐頥。撫松畧彷柴桑意，只少王弘酒一巵。

余與族孫奕之比鄰其家髙梧蔭及我屋戲贈
與君雖近一牆連，梧蔭如何到這邊。我欲控官淸界址，縱非佔地亦偷天。

其二
落落高梧百尺柯，旁枝也便出牆過。何曾有棗供鄰撲，但覺吹來落葉多。

吳門范洽園編修（來宗）為余作八十壽詩君今歲亦稱七十之觴謹賦三律酬賀
白首相望兩日程，今年同舉壽筵觥。古稀對我猶稱弟，老學如君孰敢兄。鎖闥摛毫慳接武（君館選，余已出京），銀缾索酒未通名（前歳公等讌王述菴於懷杜閣下，余爲不速之客）。江天落落占星象，一似長庚一啓明。

其二
曾過天平萬笏山（范文正公墓），故知代有濟時艱。義田已自增千畝（公增義莊千畝），廣厦猶思庇萬間。壇坫名高輕仕宦，江湖身遠念痌癏（江北水災，君詩屢及之）。九重方啓天章閣，會見蒲輪促召還。

其三
同此懸弧遞舉觴，瑤函先枉祝釐章。千秋豈論科前後，兩敵終分力弱强。暮景飛騰君尚壯，阿婆塗抹我徒傷。香山倘許聯吟社，徑欲相從履道坊。

錢竹初輓詩
西河哭子甫經年，豈意衰翁又逝川。食不老饕偏暴下，功深禪坐竟長眠（君常淸齋坐禪，忽以腹疾終）。一區邱壑憑誰賞，廿卷詩文尚未鐫。差幸桂花香正滿，送君一路去昇天。

其二
看君出仕看君還，薄有田園可養閒。身後名猶他日待，生前業已近年艱。腰圍月减頻量帶，目疾宵昏只掩關。如此淸修亦何咎，不敎年到耄期班。

靜觀
人事紛紛百戲場，閒中凈眼覽蒼茫。狂風難起澄潭浪，暗日終勝皎月光。時際昌期公道在，運當刼數詐謀强。鴻泥多少興衰迹，留與人間話海桑。

其二
意氣依然翥曉暾，不知時已近黄昏。欲呼僮僕忘名姓，偶記詩文誤宋元。和仲淸尊三葉醉，鄂君繡被半牀溫。只餘愛惜精神處，或有嬰兒出面門（見放翁詩）。

其三
曾幾何時竟髩皤，爪痕歴歴雪鴻過。詩篇已唱秋墳鬼，富貴空誇春夢婆。感舊只憐同輩少，爭名一任後生多。千秋會有公評在，古井何勞自起波。

破船
始識衰年似破船，東瑕西罅怕風穿。江湖縱有揚帆便，敢復輕嘗不測淵。

菊飲同人小集
籬葩紅紫正敷榮，近局相招小合并。不暖不寒天九月，有花有酒夜三更。淸談弗禁藏鬮戲，白戰猶能擊鉢成。此是暮年消受處，可知無意獵時名。

耳聾
與其瞎也不如聾，聾亦難堪竅不通。函谷封泥扄䆗窱，空坑投石響谾豅。移牀近客惟催茗，落葉呼童屢問風。作阿家翁將廿載，何須社酒更祈聰。

十月二十二日為余八十懸弧之辰前一日兒輩爲余演劇煖壽是時正白菜上市老夫方謀旨蓄禦冬督奴婢醃菜書此一笑
鄕風煖壽本無稽，兒輩尋歡欲借題。珠翠滿堂簫鼓沸，先生正製菜根虀。

夢張瘦銅
故人入夢不分明，重感聯牀聽雨聲。麈尾擲來毛落飯，蕷頭擣處糝添羮。別離日久何無語，貧賤交深尚有情。今夕重逢仍惝怳，醒來翻使淚交横。

虚名
中年雖已早歸耕，猶忝騷壇海內名。廿榜翰林皆後輩，當朝宰相是門生（筠浦費公）。餘光沾漑身何與，老物推排勢已成。看到繁花開落處，曠懷久已薄時榮。

兒輩旣為余暖壽遂演劇連三日卽事志感
今朝兒輩大合樂，饗我八十懸弧辰。兒童歡笑婦女喜，為有燄段百戲陳。瓊筵排日列樽俎，先讌官長次縉紳。下逮里䣊衆交舊，敢以韋布嫌非倫。居然歡場大富貴，滿堂羅綺爭鮮新。豈知儒家作豪舉，半出假貸東西鄰。屏風借得錦步幛，地衣賃來紫茸茵。濁醪恐露牆過酒，精饎謬詡蠟代薪。終非出諸宮中物，捉襟輙復肘見痕。東堂合射本不易（見《晉書·劉毅傳》），乃妄欲以富飾貧。腐儒積貲有幾許，幸獲温飽已哿人。譬如奔馬宜稍勒，勿使力盡蹶絶塵。胡為拚竭數年蓄，博此數日快意晨。獨不見陽陶轉喉肖歌哭，幡綽弄舌假笑嚬。擎掌臨風胡旋舞，反腰貼地倒刺身。正當歡娛忘夜永，恨不窟室酣連旬。紅袍一出戲鼓歇，霎時過眼如飇輪。吳歌楚舞復何在，依然篝燈一穗寒相親。

安老
敢以中乾飾外强，頺唐漸少興飛揚。詩篇腐有時文氣，塵念昏無醒酒湯。退院蛾眉皆嚼蠟，殘編雞肋尚搬薑。似知宿世原詞客，又為他生積學忙。

長孫媳查氏癆病甚劇勢將不起悼之
正値重闈慶，難持介壽觴。月當旁死魄，人進獨參湯。稚子纔離乳（曾慶僅四歳），兒夫幸返鄕（公桂六月中歸里）。料無偕老日，或待贈鸞章（公桂官縣丞，氏例封孺人）。

查氏病殁
于歸六載慣釵荆，恰稱儒門氣味淸。但問舉家千食指，不曾聽過勃谿聲。

其二
病入膏肓可奈何，自知不起嘆沉疴。可憐為我稱觴慶，忍死延挨半月多（余生辰十月廿二日，氏以十一月十五日殁）。

其三
經年牀笫一燈靑，痛楚聲無一刻停。聽到自家祈死切，敎人不忍進參苓。

其四
老人星正映祥暉，樂極生悲事可知。家慶正當圓滿候，月痕先兆一分虧。

有暇
有暇誰曾覺，無成始自驚。身團磨牛跡，書亦野狐精。濟物終虛願，稱詩浪得名。不官仍不學，可惜此聰明。

獨夜
麗譙梆鼓打三更，露冷天高夜氣淸。缺月半規藏有魄，繁星萬㸃沸無聲。壯心久罷聞雞舞，生事惟催叱犢耕。嘹亮誰家長笛起，似敎成我倚樓名。

題鶴歸來戲本（前明大學士瞿式耜留守桂林，城破殉難，族孫頡作此以傳）
化鶴歸從瘴海濱，興亡如夢愴前塵。河山戰敗無殘壘，文武逃空剩隻身。靑史一編留押卷（《明史》以公爲列傳終卷），朱衣雙引去成神（公死後爲蘇州城隍神，見錢遵王詩註）。覆巢之下猶完卵，想見興朝祝網仁（公在桂林拒戰，時江南久入我朝，其家在常熟，眷屬俱無恙，足見是時法網之疎濶）。

其二
江陵孫子亦英風，來共殘棋一局終。不死則降無兩法，倡予和汝有雙忠。靑山何處呼臯復，白首同歸作鬼雄。楊震自能招大鳥，豈須鍛羽比遼東（張居正曾孫同敞與公同被執，幽之民舍。兩人日賦詩倡和，四十餘日同就戮）。

其三
風洞山前土尚香（二公就戮處），從容就義耿剛腸。久拚白刃爲歸路，肯乞黄冠返故鄕。宗澤心期河速渡，福興身殉國垂亡（宗汝霖守汴，完顔福興守燕，皆留守事）。易名眞荷如天度，偏為殷頑特表彰（高宗純皇帝表彰明末忠臣，特賜公諡忠宣）。

費筠浦相公遠寄海虎珍裘値冬暖幾至閣束戲題四絶（裘出塞北俄羅斯國，色黑而毛宻，中土人名之曰海虎，彼國不知何名也）
故人念我冷探梅，遠贈烏茸妙剪裁。可惜溫溫無所試，寄裘不帶雪霜來。

其二
漠北牲牷厚氄多，偏逢冬暖氣暄和。囘思塞外曾從獵，僅借微溫兩槖駝（臥兩槖駝於地，身處其中，可終久不冷，見《元史·博爾朮傳》）。

其三
鄒律曾囘黍谷暄，區區軟毳豈同論。相公自有調元手，裘到江南候早溫。

其四
擬誇鄕里小兒曹，衒耀州來秦復陶。天不許更寒乞相，不如還贈舊綈袍。

夜醒作
寒戀重衾夜漏長，半醒半寐境悠揚。燈光照夢犀燃渚，爐沸驚魂蟻撼牀。事滿五更眞蝟集，書追三篋已羊亡。朦朧曉景渾如昨，七十年前上學堂。

僧了凡衣狐裘大有衒耀寒儒之意詩以調之
狐白袈娑課梵音，漫驕儒者捉寒襟。孔夫子面無金剝，不比瞿曇滿面金。

其二
七條衣上帶餘羶，氄毳煌煌氣色鮮。口不茹葷身不素，佛門何處野狐禪。

俊兒供饌頗嘉余以其有脾泄病催令服藥
子舍能供酒饌精，乃翁却勸藥爐烹。一甘一苦雖殊味，總是人間父子情。

臘月十九日雪
冬暖憂無雪，俄驚遍地鋪。瓦溝塡欲滿，簷溜滴逾粗。潔比餦餭粉，光搖鬱壘符。年豐又先兆，安穩飮屠酥。

除夕戲作
巽宫樓晉天福中所建，至今將千年，忽燬於火。余年衰老，世頗以魯靈光目之，得非余玉樓赴召之兆耶》今已歲除，居然無恙。旣得免於榱崩僑壓，竊又自疑人微樓古，恐不足應此刼灰，則又將貽笑於求死不得也。
巽宫樓，于我干何事。只因人皆推我魯靈光，便覺古物有關繫。此樓已歴宋元明，我不三老亦五更。儒冠梵刹兩高壽，相與似有瓜葛情。傑構一朝燬，得非應在耆年英。巫陽雖未召，祝融先催行。嚇得呂碞爐底伏，深恐遭刼當遐征，不免預治貍首棺、馬鬛塋。顧視日景飾巾待，知是先甲是後庚。無何歲酒飲過最後觥，仍無笙鶴來相迎。乃知樓自樓、我自我，不得牽連一場火。戴逵何與少微星，枉自驚惶抱頭躱。且勿慕虛名，聊幸留此生。丈夫不朽自有在，豈必攀附古蹟垂徽聲。君不見弘景層樓高可眺，子瞻黃樓遠有耀。至今樓圮名自傳，何至求死不得被人笑。

久不着鞾元旦須望闕行禮而鞾底霉黑以粉塗之戲作
粉應傅面美容華，何事朝鞾底亦搽。塗抹鉛華到雙腳，先生毋乃太驕奢（《正字通》無搽字，然東坡云「有幾个搽粉旳虞候」，則此字可補入詩韻）。

卷四十九　丁卯
丁卯元日
朝衣北望拜天閶，剛卯眞符景運長。幸忝增年開九秩，曾初赴舉試三場（乾隆丁卯，余初赴江寧鄉試）。綠痕上柳猶無色，紅意催梅漸有香。預卜秋成仍大稔，立春纔届正農祥（隔年小除前一日立春）。

春興
葛仙橋畔出迎禧（原作譆），兒女靑紅又一時。賭酒難勝長夜酒，看詩漸愛老人詩。湖山興發無同伴，花柳春來有定期。自笑童心除未盡，拔河抛垜尚能嬉。

朱石君相公輓詩
調元正仰贊休明，揆席俄驚䘮老成。生為甘盤尊舊學，死同君實易嘉名（昔爲今上師傅，歿後賜諡文正）。昇平相業無奇績，典雅文風有主盟。餘事何妨證仙佛，旁通原不損賢聲。

謨覽二孫俱就塾識字喜賦
又見童孫兩，相攜就塾師。文須先識字（昌黎語），老正藉含飴。莫悞陳山可，休訛杜十姨。方名雖小學，九仞此初基。

筠浦策拜體仁閣大學士喜賦
中外宣猷宿望深，欣聞策拜冠朝簪。九天默運爲霖手，四海皆知似水心。泰宇澄淸調玉燭，薰風解阜和瑤琴。早聞絳闕宣麻日，朝野同聲慰滿襟。

其二
臺省何人不駿雄，獨邀帝鑒亮天工。最高班位天常近，未老精神日正中。旋馬并無㕔治事（公尚僦屋作邸舍），圖麟應有閣銘功。江鄕野老分榮甚，座下門生作相公。

題石蕖塘明府小照
先生自署蕖塘號，恰宦蓉湖起政聲。千柄荷花千頃水，正堪寫出長官淸。

其二
有人相伴木蘭舟，偶適閒情托冶遊。不比水嬉狂杜牧，盡招衆美作風流。

其三
名士從來韻事多，何嫌紅粉映淸波。香山昔守蘇州日，曾擁娉婷十翠娥（見《長慶集》）。

其四
循聲惠績播江天，撫字心勞已厯年。只恐御屏遷秩早，不敎長泛採蓮船。

西干故里
門巷依然淥水濱，釣遊陳跡黯傷神。我來便是遼東鶴，盡日曾無舊識人。

論詩
結習躭吟老未忘，尚隨年少角詞場。只愁後世無新意，不敢多搜錦繡腸。

無聊
閒翻史傳遣無聊，厯厯奸賢見累朝。看到檜嵩心不憤，始知壯氣已全消。

題葉保堂秀才補刻徐霞客遊記
豎亥步紘埏，若士遊汗漫。尻車神爲馬，古語本荒幻。霞客乃好竒，足踏天下半。肩荷一襆被，手挾一油繖。南狎横海鯨，北追出塞鴈。水愕險灘千，陸跋危巘萬。曉寒風裂膚，暑雨泥没骭。渴掬懸瀑流，飢拾墮樵爨。身衝魑魅過，膽不豺虎憚。非奔走衣食，非馳驅仕宦。問渠意何為，曰欲窮壯觀。將成一家言，親厯異遙盻。註證酈桑精，經訂岳瀆誕。以俟後子雲，南針指一綫。果有葉保堂，曠世起驚嘆。購得舊板完，兼搜逸篇散。方輿燦列眉，一一可覆按。惜哉醫巫閭，作者未識面。西土梁雍州，亦未度雲棧（遼左及隴蜀，遊跡未到）。想當明末造（霞客之遊在崇禎中），遼瀋界久判。陜蜀莽盜區，更難結鞅絆。今幸世昇平，萬里景淸晏。保堂興旣豪，意氣薄霄漢。曷弗繼遐踪，探奇盡禹甸。歸補圖經全，供我臥遊徧。

報施
報施有定理，靜騐殊不然。但見天養人，不聞人養天。

喜同年崔曼亭觀察歸賦贈
蘭譜交遊悵各天，白頭喜見老同年。去官未免思祠祿，健飯猶堪作地仙。炊白夢雖粧閣冷（君方悼亡），過庭人早御屏遷（公子景儀由翰林出守）。何期一榜都凋謝，獨剩吾曹耐久緣。

同鄕舉消暑會余以齒序屢叨首座戲簡諸公
氷㕑消暑彷南皮，首座班尊絶等夷。我欲讓人人不肯，爲嫌漸近百年期。

題朱金山補讀書圖
一笑先生願太賒，欲從學海渉無涯。由來結習躭書味，大似劉邕癖嗜痂。

其二
讀書讀律兩難兼，語出東坡恐未然。蓮幕有人勞案牘，得閒又去理陳編（君方在陽邑幕中）。

余不喜茹素自六歲隨先君子書館卽無日不肉然每食不過二兩今年八十餘約計已三千三四百觔自惟庸姿薄植毫無益於世而享此口福良可愧也
勵志雖甘咬菜根，未嘗一日不羶葷。有何功德施人世，食肉三千四百斤。

正届插秧經旬無雨夜寐忽聞淅瀝聲以為甘澍也起視仍月色滿庭感賦
四更聞淅瀝，夢醒適然驚。百物有生意，多時無此聲。豈知膚寸合，仍是耳勞鳴。急起開窻看，依然皎月明。

修行
梓潼慣作士夫身，愧我修行未必眞。若果輪囘有來世，也知不過一通人。

題曼亭同年望岫息心圖
看花上苑記前因，一别俄驚四十春。虧我癡頑能久耐，待君歸作兩閒人。

其二
如此林巒合有廬，問君何日搆園居。莫徒邱壑胸中置，虛負生平謝幼輿。

其三
一榜當時最少年，披圖亦已髩蒼然。悟他童耄觀河喻，得不追歡裂老顚。

憂旱
夏至年年插蒔齊，今交小暑未翻犂。換標日日糧加級，築壩層層水上梯。但見過河枯鮒泣，不聞呼雨野鳩嗁。老夫敢為蒼生哭，自起看雲獨杖藜。

其二
歊暘焦灼到蒿萊，千里憂惶歎旱災。打魃直思開野塚，曝巫寧惜築高臺。凉風爽捲雲頭散，乾電晴驅雨脚囘。降割自關千萬命，可憐賢守獨祈哀（郡守蔣霽峯求雨甚䖍）。

其三
齋祓雩壇禱百方，吁嗟聲更遍江鄕。幾疑天聽全無耳，其奈人飢各有腸。起伏龍仍潭底睡，斷屠豬已柵邊藏。生機須待明年麥，若个能支一歲長。

其四
不知江國果何愆，深到漕渠也斷泉。思曼船眞牽岸住，祖生檝敢渡河鞭。思雖出位緣憂國，力不從心欲挽天。嘆我還鄕三遇旱，不曾太甚似今年（乾隆四十年乙未、五十年乙巳、今嘉慶十二年丁卯皆遇旱）。

蚊有不鳴者葢鳴者雄不鳴者雌也戲書
白鳥營營聚成陣，響或如雷滿堂震。豈知中有不鳴者，猝不及防巧伺釁。向來只解聞聲撲，無聲可聞便不覺。一朝撲得不鳴蚊，翹肖中有此陰惡。想當化機亭毒時，二氣已自潛分滋。一般形模兩般性，有聲者雄無聲雌。眼前習見孰畱意，靜觀乃識同中異。由來無物無陰陽，此亦格物中一事。卻笑讀書八十年，格物僅在一蟲細。

夜起占星
月離于畢雨應來，翹首占星望眼開。天要殺人何與我，乃勞夜起兩三囘。

贈朱虛舟藩伯
起家丞簿立軍功，廿載官遷二品崇。結寨盡擒張莽蕩（見《宋史·趙密傳》），登壇直賽李橫衝。九霄俯視風皆下，五十勤宣日正中。開濟豈徒膺節鉞，會看冊拜黑頭公。

佳句
古來佳句本無多，苦恨前人已說過。今日或猶殘瀋在，不知千載更如何。

喜雨
忽聞簷溜夢初囘，前陣纔過後陣催。絶似薛陽陶度曲，聲聲鑽入耳根來。

其二
小暑栽秧已過時，半收頴栗尙堪期。摽梅處女雖遲嫁，猶望蘭湯老洗兒。

六月十三日大雨三四寸旱田皆可補插秧苗喜賦
五日喧競渡，城河灘已露。時方届插秧，謂當有甘澍。孰知期竟愆，赤裂江鄕田。不雨四十日，土燥成石堅。有犂翻不得，閒煞老烏犍。塘濼本無蓄，溪港亦涓涓。只有運河猶未涸，强有力者搶耕作。萬條桔橰如渴龍，一吸亦將罄杯杓。何况高原距水遙，眼看龜坼地不毛。官為斷屠民折柳，一步一拜敢憚勞。呼天禱地仍不應，束手相祝惟哀號。豈知天無絶人路，六月十三雨大注。曉聞颯沓驚夢囘，起看簷溜粗於柱。恨不將髮續雨絲，惟恐中斷戛然住。綿延乃竟二十刻，仰視彌空黑如霧。晚來解澤更淋漓，餘勇可賈尚鬱怒。從此家家補蒔秧，再過數日已無措。頃刻簑笠紛四郊，方罫布肘弓彎腰。急趁田水滿，寧暇筋力懶。雷轟耳不聞，蝱噆膚不管。有嗿其饁攜筥筐，肉必大盤酒大盌。傭奴佃客當饗賓，日暮醉紅齊上臉。可憐豐嗇頓殊施，昨尚憂荒夫豈敢。老夫亦復度量增，向來寒儉今痛懲。爨婦柴勿論斤兩，饔子米豈計龠升。譬如旱成孑遺盡，食雖有粟吾其能。

小北門城下看荷花
柳陰深罨北城隈，正値芙蕖百本開。難得有風無日處，相攜臨水看花來。老懷豈尚貪紅艷，逸興兼思泛綠洄。帶得餘香晩歸去，月明更醉碧筩杯。

望雨
經旬暵又望甘霖，孤館無眠到夜深。但藉電光行暗室，翻憑雷響當跫音。書生憂國原非分，野老祈年共此心。欲聽雨聲無點滴，高荷枉自列空庭。

舟行忽得順風戲作短歌
雙櫓停，片帆掛。一郵亭又一郵亭，欲記行程不及寫。千里江陵一日還，始信靑蓮語非假。知章騎馬似乘船，我今乘船似奔馬。

虛舟藩伯以余宵不能寐葢心血枯也贈我烏斯藏紅花謂可療此疾半月以來服之果有效賦謝
佛土曾傳篤耨香，靈葩來亦自西羌。恰如攜贈邯鄲枕，竟得安眠瑇瑁牀。未熄篝燈先夢到，不聞街鼓任宵長。尙嫌未茁心花燦，只抵希夷一睡方。

余以乾隆丁卯初赴江寧鄕試今嘉慶丁卯又届鄕試之期六十年間有如昨日而余已老而憊矣感賦
當年赴舉秣陵關，厯厯前遊指一彈。乍見江山胸頓豁，未經場屋目無難。川原如舊人將老，文字求名興已闌。一笑昔時辛苦地，而今袖手作旁觀。

喜雨
膏雨來何暮，民情望欲窮。苗枯猶待救，河斷漸能通。破夢驚簷溜，開屠沸市訌。可憐農已憊，力盡桔橰中。

其二
潤難期沃若，暵暫解焚如。田吠猶無蛤，㕑烹漸有魚。頗聞官糶賤，敢望佃租輸。胼胝民勞久，聊堪歇踏車。

題孫子瀟翰林詩冊
世間詩思已說盡，豈知尚有未開徑。子瀟太史太好奇，要與千古人爭勝。康莊大道嫌共趨，别鑿凶門誇力勁。唾餘牙後盡掃空，一縷心香獨盤硬。遂令維摩十笏中，五百由旬不能竟。檀溪奮躍三丈濶，卭坂叱登九折夐。始知蝸角有戰塲，伏尸百萬地猶剩。古聞縮地壺公壺，今乃闢塗禁坑禁。貽我天眞閣一編，不知幾費椎斧柄。海内詩人應第一，嘔出心肝不辭病。卻笑名場値幾何，乃爲求工欲拚命。

閱三國志蜀向朗仕諸葛丞相長史免官後優游無事垂三十年潛心典籍年踰八十猶手自校刊開門接賓誘納後進但講古義不干時事人皆重之余出處踪跡頗似之所不及者官職聲名耳昔東坡慕香山謂生平似其為人故詩中屢及之然晚途尚有不同者不如余之與巨達無一不相肖也爰作詩以誌景附之意
望古㝷同伴，私心孰比倫。子雲期後世，向朗是前身。時已千年隔，踪如一轍循。葫蘆依樣畫，尚恐未傳眞。

哭沈旣堂前輩
哭盡知交剩此人，那堪今又萎窮塵。廿年囘首過從跡，兩地關心老病身。擘紙分題曾對敵，典衣治具記留賓。綠楊城外紅橋路，一度追思一愴神。

其二
一江之隔水盈盈，書問雖疎意自傾。先我三科應論輩（詞林論前後輩，公折輩行，與余交契），長公六歲敢稱兄。磨牛踪跡人皆老，芻狗文章世已輕。哭寢蒼茫何限感，到頭誰駐葢棺名。

題趙鑑堂觀察小照
九峯三泖不能留，管領江山到潤州（君從松江守擢常鎭道，此册多松江士民送行作）。别後吳淞人尚戀，况敎身被洛陽裘（白香山詩：「我有大裘長萬丈，一時都葢洛陽城。」）。

其二
鐵面威名鎭百城，吾家故事長官淸。使君并不攜琴鶴，只聽松濤謖謖聲。

荒景
天將降割此方民，災沴連番過十旬（夏至後無雨，白露中又毒霧連日）。無米可炊徒巧婦，有墦能乞卽良人。煮來菜甲連黃葉，剝盡榆皮剩赤身。待到明年新麥熟，不知幾个得嘗新。

卽事
自是陰陽有伏愆，愚民只慣恃天憐。年年豐稔何曾感，一到災荒便怨天。

張甥聖時宦新疆之奇台尉三年俸滿謝事告歸喜而有作
玉門關外渺音塵，宦遠難期笑語親。豈意八旬垂老日，猶看萬里遠歸人。三間馬磨欣新築，百結鶉衣記舊貧。重話少年孤露處，喜心翻到淚沾巾。

其二
絶徼郵程萬二千，路遙職更重安邊。身經戊尉屯田地，時正丁零款塞年。疏勒泉淸禾滿野，祁連山逈雪彌天。因君話到殊方景，我又雄心欲着鞭。

其三
少年艱窘我深知，今幸虀鹽略可支。寒士本無賒望處，微官也算宦成時。荻簾屋小圍爐火，葦席船輕理釣絲。終是出身貧苦慣，纔尋樂又戒荒嬉。

剝榆皮
江國不聞龎涓殁，胡為樹有剝皮阨。榆生不合長嫩皮，災民剝之抵糠覈。漫疑藥餌屑青黏，敢望冷淘拌槐葉。不知此榆坐何罪，體無完膚膚愬急。乞緩須臾待莢成，貸粟監河緩難及。方待汝皮充我腸，誰肯忍饑遲旦夕。嗚呼！皮之不存榆可惜，行野條條見白骨。乃知禍有林木延，只為身將溝壑逼。

掘蘆根
生意今年地底伏，生在蘆根殺在穀。歊暘毒霧粒米無，命根全恃蘆根續。摘嫩爲虀餘作薪，曝乾磨粉聊煮粥。不呼而集畚鍤齊，囂紛遑問地主孰。入喉已覺堇荼甘，沾體那顧泥漿濁。蟄蚓方愁何處逃，塞鴻應嘆無家宿。嗚呼葦荻何堪充旨蓄，飢來亦復當粱肉。偶然深掘竟成坑，死便可埋寧用哭。

四野
四野重陰欲雪天，年荒比戸少炊烟。飢羸滿眼皆垂斃，忍食何曾一萬錢。

其二
城坊曉市尚喧爭，出郭都無笑語聲。足穀翁家糧亦竭，黔婁何處更求生。

其三
百物流通藉貿遷，最繁華是鼓樓前。而今氷冷無人過，一道長街好控弦。

其四
太平生齒日蕃昌，不死兵戈死歲荒。天為疏通人滿患，可知國運正靈長。

歲暮荒景益甚偕諸紳士設局勸賑卽事感賦
勸分鄕誼為災黎，裒益先將戸籍稽。事大不同援嫂溺，惠微只恃乞鄰醯。身憂天下原非分，貲出他人豈自齎。從井救人堪一笑，兒孫方抱飯籮嗁。

目遇
形容不照鏡生塵，只道神衰面未皴。出遇故人俱老醜，始知我亦醜中人。

羮孫娶婦
如此荒年舉大婚，勉成嘉禮費逾繁。滿堂官樣森冠帔，奕世儒風望子孫。恰好一雙聯似璧，居然百兩爛盈門。誰知乃祖完姻日，盛酒都無老瓦盆。

閲舊作感賦
舊詩重看覺生嫌，此是工夫進境暹。今日翻思逥味美，始知才已退江淹。

冬暖
只救人寒不救饑，饑荒那可更寒威。想天刀下留情處，尚念民間未贖衣。

卷五十　戊辰
戊辰元日
履端晨慶斗杓囘，遙叩天門詄蕩開。荒後人情皆望麥，臘前花信暗催梅。寥空雪少欣償雨，閏歲春遲未響雷。老去情懷惟祝國，篝車會見屢豐來。

新正五日得雪效香山體
旱後災黎望有年，欣逢瑞雪立春前。天如大磨霏乾麪（香山雪詩：「北市風來飄散麪。」），地怯枯皮覆厚氊。未卽救飢先畫餅，已堪解凍當鋪綿。也如花信風先報，一綫生機在麥田。

立春前一日朱虚舟藩伯招同劉檀橋中允洪稚存編修湯樸齋員外瞿秩山觀察崔雲客太守陳樾齋家味辛兩司馬蔣瑩溪別駕管道明州牧崔禮卿明府讌集卽事
嘉醼迎春雪未殘，聯翩裾屐赴辛盤。座多舊識無虚讓，肴是新翻各飽餐。花信探杯人射覆，酒兵衝陣將登壇。只嫌漸啓豪華習，可少迂儒一味酸。

應酬
杜門槪謝應酬忙，設版焦瑕自畫疆。老避聲名三退舍，閒看今古一炊粱。讀書漫恃靑藜火，傳世何關古錦囊。堪笑鄭莊勤置驛，徒從冠蓋借輝光。

悼亡
已分今生不服縗，誰知暮景鼓盆悲。生甘荆布無交謫，殁剩虀鹽有去思。得死夫前原是福，相逢地下料非遲。只憐老伴相依久，忍對空幃不淚垂。

其二
在官日少在家多，辛苦持門髩漸皤。薄産不嫌洲種橘，敝居常理屋牽蘿。內言出梱先申警，側室生兒倍撫摩。家政如今更誰倚，袛應獨問夜如何。

其三
椒觴隨例拜新年，病不能興黯獨眠。兒女滿前那忍捨，參苓無效竟難延。向隅暗淚潛流枕，營奠遺言戒費錢。最是傷心鳩祝噎，翻疑辟穀去登仙（君以膈噎症病殁）。

戲題項用和小照
西遊小說本荒唐，幻境摹來太作狂。絶似水簾深洞裏，諸猻獻果奉猴王。

其二
王母行籌伺察周，如何仙果不能畱。想來還是狙公芋，只說蟠桃會上偷。

偶閱小倉山房詩再題
不拘格律破空行，絶世奇才語必驚。愛宿花為胡蝶夢，惹銷魂亦野狐精。么絃欲奪霓裳曲，赤手能摧武庫兵。老我自知輸一着，只因不敢恃聰明。

江節婦輓詩
未亡人竟健持門，手撫諸孤劇苦辛。老屋數椽貧不賣，為夫家作一功臣。

其二
湖塘橋下我頻經，閒采鄕閭月旦評。見說江家有賢母，五更猶聽紡車聲。

孫掄元封翁唁我悼亡卽事感賦
衰年少伴守孤悽，破寂惟憑舉案齊。今日安仁悼亡後，翻將老友當山妻。

題呂繼菴州牧梧竹雙淸圖
宦轍梁洋正策功，那能閒憩竹梧中。袛應領畧淸凉意，去作軺車兩袖風。

楊舍寓齋作
寓齋岑寂似禪房，靜裏觀空接混茫。雞卵中函小天地，蟻柯下歴幾滄桑。倦來股腳無箕踞，枯到䰅髯不㦸張。預擬胡牀曲池上，荷花香處夜乘凉。

其二
虚名徒滿大江東，已是衰頽八十翁。有幾光陰駒過隙，本無痕迹鳥飛空。漸收敗着完殘局，誰竪降旗拜下風。始歎塵緣難擺脫，出家眞是大英雄。

葉保堂明經多購抄本異書內有馮夢龍甲申紀聞陳濟生再生紀畧王世德崇禎遺錄程源孤臣紀哭等書皆明末說部中所記時事可與明史互相叅訂者也楊舍寓齋無事借以遣日偶有感觸輙韻之
刼運人才國祚終，滿朝門戸正交鋒。東林㸃將罡兼煞（《東林㸃將錄》內有天罡、地煞星），南渡浮江馬不龍。圜土淸流屍裹蓆，潢池劇賊堠傳烽。始知生長昇平幸，出處翛然一短笻。

其二
四鎭調停已劃疆（此首專咏史可法），運移那得救垂亡。生嫌棣萼枝偏暖（公弟可程曾降賊。昔文天祥有弟壁降元，或弔以詩，有「南枝向暖北枝寒」之句），死塟梅花土亦香（塟梅花嶺）。盡瘁孤忠諸葛表，立君大義紫陽綱（見可法《答攝政王書》）。終邀御筆褒華衮（高宗純皇帝御製《題可法答書後》），千載丹心日月光。

贈保堂
百里江城櫂溯洄，喜逢知己好懷開。舊書容我巾箱借，今雨何人步屐來。便擬結盟鷗伴侶，相攜望海蜃樓臺。寓齋稍待荷花放，可少臨流一舉杯。

題沈荀蔚蜀難敘畧（多記張獻忠、孫可望等事）
也是西陲一刼塵，天敎劇賊殄川民。豈聞狼虎能開國，竟使魚羊恣食人。君后支糧須計口，金銀沉水不翻身。不知當日殘黎幾，何處逃生伏棘榛。

喫烟戲咏
淡芭味不入醎酸，偏惹相思欲斷難（古詩：「相思若烟草。」）。豈學仙能吸雲霧，幾令人變黑心肝。噴浮銀管香驅穢，暖入丹田氣辟寒。贏得先生誇老健，鼻尖出火駭旁觀。

丹徒戴紳有二女張之燦有二子葆元受培遂締姻以姊妹為娣姒姊嫁葆元生一子而寡不數年受培又卒妹方待年亦奔䘮與姊相依人稱雙節
寡鵠孤鸞聚一家，由來薄命是芳華。誰知雙節傳佳話，貞木枝開姊妹花。

其二
姊泣吹壎妹泣箎，人閒有此女夷齊。一燈同課孤兒讀，淚盡寒窗午夜雞。

湖塘橋質庫繚垣十餘丈為大風雨摧倒壓壞棧屋九間俗傳為龍陣過也詩以誌異
風怒號，雨亂澆，鰲擎不住地動搖。忽然谾豅一聲響，摧我五丈巗牆高。牆南九厦盡壓倒，災過杜甫三重茅。傳是半空龍陣過，玄黃血戰酣聲囂。龍之為靈故昭昭，雲騰泥蟄馴不驕。江鄕千里地遼濶，何處不可臯蘭鏖。乃憑我屋作行陣，張牙舞爪恣驛騷。憶我少年氣方壯，擬鬥霹靂斬鱷鮫。目炬如電光四射，百神不敢紛喧呶。今竟欺我老無力，想因衰運招孽妖。獨惜此屋占墟市，什一取息免腹枵。相如幷無四壁立，飢來驅我將焉逃。

荷花有開在葉下者戲嘲之
不染淤泥是藕花，花中品格最高華。誰知也愛靑凉繖，醉倚田田綠葉遮（宋時兩府方用靑凉繖，故貴之）。

楊舍寓齋平池一畝跨以石橋橋左右向有紅白荷花余今歲來游適交夏至荷蘂已滿池面忽一夕大雨如注水長二尺衆蘂皆淹感賦
寓齋何所戀，為有池荷芳。池長三十步，石橋跨中央。兩邊紅白花，年年開滿塘。我來正夏至，菡萏苞方將。或小如繭栗，波面尚半藏。或如盧鼓槌，粗可撾漁陽。預擬花繁時，開筵具壺觴。招邀同調友，準備吟詩腸。賞此衆嬋娟，破慳趙壹囊。酣為碧筩飲，刷藕劈瓜瓤。左昵粉白靨，右擁嫣紅粧。晨夕為歡娛，吾將老是鄕。豈期一夜雨，水長二尺强。戢戢千萬頭，嬌魂盡沉湘。想渠被溺時，望救情孔傷。恨無揠苗者，掖之身頓長。坐受滅頂凶，安得奮首昻。嫩蕋一被浸，難甦返魂香。欲俟再發頴，補綴好景光。竹非上番笋，茶已第二綱。精神固暗减，寧復新嫁娘。由來書生命，淸福愿莫償。美食剛到口，忽有扼其吭。轉念忽自笑，此意殊癡狂。時當翻犁候，得雨如瓊漿。君但知惜花，可計及栽秧。

次韻寄答陳蘭江同年金華敎授
千里書來自浙東，無窮別緒寸函中。為詩我恐如高叟，通德君應號鄭公。五斗早看辭折坂，一氊聊當隱高嵩。初平叱石仙踪在，安得相尋醉碧筒。

次韻答徐芝堂孝廉見贈之作
西山朝爽颯英姿，正喜披襟溽暑時。城北徐公原有貌，渭南趙嘏肯無詩。躭吟本是同功繭，哀老應憐獨足䕫。不覺對君慚謭劣，又思補下董生帷。

余來楊舍避暑適黄仲郇明府以梅花初月圖索題走筆卽正
素絲風味寫生綃，月魄梅魂總白描。我到曁陽來逭暑，披圖不覺失炎歊。

其二
鴨池河畔我曾遊，慨想名賢勝跡畱。今見先生梅月卷，依然龍友舊風流（楊龍友工書畫，吳梅村所咏「君是黃驄最少年」者也。先生亦黔人，而風雅過之）。

卽事
江鄕來避暑，野景入簾櫳。蛤吠荷池水，蟬吟柳岸風。地偏無屐齒，興到有詩筒。便是淸閒福，天眞厚此翁。

紥花
老去風情久付空，偶然兒戲紥花叢。撩他過客低徊處，露出牆頭一朶紅。

向日葵
草本移來植水湄，高柯粗葉挺無枝。莫言久斷東華夢，白首猶栽向日葵。

蓮花開只兩日至第三日敗矣感賦
漫説蓮花品格高，難成易敗欠堅牢。經年種藕經旬蘂，及到開時只兩朝。

草花
十笏庭齋傍水涯，鳳仙藍菊燦如霞。老知光景奔輪速，不種名花種草花。

其二
細碎花紋密似編，開來不値半文錢。若敎巧匠金絲製，價又高懸索百千。

自戲
莫嗤氣味秀才酸，三十餘年不服官。入世更無同軰語，聞名都作古人看。眼昏屢為塵揩鏡，頭秃惟憑帶繫冠。姑妄言之供一笑，幾時謁選到長安。

卽目
百草皆蕃廡，緣知暑已深。荷花高出岸，葵葉蔚成林（向日葵廿株，皆高二丈餘）。閒處騐生趣，静中生道心。向來嫌理學，此亦舞雩吟。

換衣
逝者如斯見化機，老來寒暖要防微。新秋一樣淸風發，人着單衣我夾衣。

盤龍草蔓生葉細如針花亦如粟粒深紅色奴輩初紥小屏使盤旋其間已而蔓愈長再作七層塔以引之而勢猶未已走筆戲賦
南朝猛將周盤龍，匹馬縈拂萬衆中。千年毅魄老不死，化為繞指穿花叢。露華無聲三更濕，一縷圓絲裊空碧。殘燈半滅睫未交，偷眼抽來長一尺。初作小錦屏，金梭三日織已成。再搆七層塔，復奮樾陰似苗揠。倘敎盡量恣高鶱，直可懸愁千丈髮。百物由來要自矜，不論貴賤總名心。笑我打油腔劣句，也同敝帚寶千金。

草花畧澆灌輙欣欣向榮乃知賤種尤易滋長也
草花誰灌氿泉淸，偶荷滋培倍發榮。始悟六朝中正品，用寒人轉奮功名。

東籬
陸放翁舍東有隙地，插棘為藩，植花木其中，取陶令詩意名之曰「東籬」。余寓齋在石橋之東，隙地半畝，亦樊為圃，雜植野卉，因亦以名焉。書以解嘲。
陶令東籬久著稱，放翁插棘我牽藤。可憐俱附前賢迹，已是三層最下層。

秋葵
葵高二丈俯中庭，花面鵝黄一色深。誇富漫言金滿地，吾家更有滿天金。

靜觀
古而無死復何哀，悔不機橦早自摧。老樹尚誇霜後勁，名花可惜雨中開。耐閒還藉書消遣，謝病兼辭客往來。莫恠蓬蒿滿三徑，久無屐齒印蒼苔。

其二
静中觀物見天眞，小闢庭齋景色新。枯木有藤靑借葉，流螢無火碧成燐。笻枝懶拄唯呼僕，紈扇將捐尚戀人。自笑生平置何等，老來剩作臥雲身。

寓舍有二犬余飯時只一犬來詢知乃母犬讓其子得殘炙也感賦
一骨抛投母不爭，小厖因得飽餘烹。由來䑛犢關天性，不但人情也物情。

其二
同牢百犬兆家和，讓食何為只犬婆。旁有黠奴心暗笑，主人餘惠本無多。

書賈施朝英每年就我刷印拙刻甌北詩鈔陔餘叢考廿二史劄記十家詩話等各數百部書以一笑
和凝板本早雕鎪，卻被屠沽索價酬。鼠璞料無三倍獲，雞林可有百金求。奇分宛委藏書穴，氣壓麻沙販客舟。我是為名他為利，大家不免達人羞。

其二
靑邱漫說斵元精，妄念終貪後世名。湖海豪猶千里隘，坫壇高已一官輕。枕中或有珍鴻寶，帳裏知誰秘論衡。心力所慚徒悞用，縱傳亦只一書生。

哭蔣立崖之訃
噩耗傳來夢亦驚，寢門爲位淚泉傾。斯文謬荷推先達，知己方將託後生。詩有未招魂旅跡，感深不見面交情（君緣事遣戍烏魯木齊，從奎林將軍處得拙詩，歸遂謁我定交）。可憐繡谷齋前酒，猶記淸談到五更。

閲竹葉菴遺集
三年京邸共挑燈，遺集差欣入剡藤。走觸醋瓶原是癖，覆來醬瓿有誰拯。詩文須到重翻板，名姓焉能久繫縆。放眼藝林聊一笑，才人何限氣飛騰。

追悼杭杏川白峯廷宣潘震峯諸友皆少時同學
忽忽前塵六十年，書窗課藝共加鞭。忍飢尚剔孤燈火，支冷羣依一片氊。有友五人惟我在，閲他三世望孫賢。東干故舊今誰是，每到徒增淚泫然。

忽夢重守鎭安感賦
久無夢到日南春，忽漫之官撫舊民。白首重來誰識我，靑山無恙尚迎人。欒公社在香猶裊，馮婦倉開粟已陳。好似令威華表鶴，小遊仙去認前塵。

白荷未殘黄葵又綻戲咏
雪白池荷正映欄，葵花黄又罨簷端。豪華欲傲王元寶，上有金盤下玉盤。

浮榮
明知聲譽亦浮榮，尚未甘爲腐草螢。當代更無毛子晉，他年誰輯趙明誠。送終自是兒曹事，作誄徒叨舊友情。只有詩文早流播，或堪塵刼駐微名。

卽事
五月扁舟到暨陽，茶瓜淸坐但迎凉。蕭齋不覺居停久，見了秧靑又稻黄。

其二
間庭半畝水之涯，雜卉羣芳總麗華。來是將開去將謝，此行端似爲看花。

觀噶都閫校獵
霜落秋高校獵時，平蕪草薙正堪馳。鼻尖出火鈴追犬，耳後生風箭呌鴟。壯士功名三尺劍，將軍號令一竿旗。多慚壁上閒觀處，不及周阹一健兒。

暨陽野望
客居恬適漸忘家，小憩郊原倚杖斜。江上無風三尺浪，山中有厯四時花。勤更單夾暄凉服，預識陰晴曉暮霞。又是秋成黄落候，相從野老話篝車。

自嘲
衣食無憂只讀書，不知此福怎消除。祗應老罰飢腸吼，饞向陳編拾唾餘。

獨夜
神淸宵不寐，靜極動多連。氣盛蛙鳴鼓，聲微鼠數錢。薄綿催簟換，小炷助燈延。尚有關心事，朝開幾朶蓮。

老態
老態眞堪笑，徒行亦覺勞。齒危咀代嚼，膚燥浴當搔。覿面呼名悮，拈題數典逃。只餘詩律細，尚耐析秋毫。

其二
醫老將何術，隨時自節宣。書惟看大字，詩不鬥長篇。少待飢纔食，多勞倦始眠。精神私自忖，尚可兩三年。

俊兒隨侍久詩學日進喜賦
客邸相隨久，詩功喜日新。老年無樂事，家學有傳人。何必金籯富，惟愁腹笥貧。滿門紈袴習，吾更與誰親。

六言
孝先任嘲便腹，坡老爭讓出頭。光燄不能萬丈，聲名那得千秋。

向日葵應隨日移向而幹老頸粗難于旋轉戲題
徑尺花含向日誠，夕陽斜照合西傾。誰知老去仍强項，不要橋傳抝項名。

金風
閒向東籬玩物華，化工消息在萌芽。金風吹滿黄金色，叢桂園葵野菊花。

吳門晤范洽園編修馮實菴侍御潘榕臯員外曁蔣于野兄弟
訪舊重來七里塘，經年不見倍情長。何當老態三遺矢，還附名流一瓣香。相戒不談朝市事，得閒已淡利名場。暮年正要飛騰景，同看紅霞絢夕陽。

俊兒以我年邁强進參劑其價四百八十換此豈吾輩所宜
鯉庭奉我養生方，一擲千金付藥囊。少日已甘三韭菜，晚年翻飲獨參湯。固知毛裏關心切，直藉刀圭買命長。氣散則歸原順事，老夫心早契蒙莊。

枕上
何物消閒味，詩多枕上成。卻將詩索枕，枕又寂無聲。

柳色
暑退農功又築場，秋來一雨一番凉。隄邊暗換垂楊色，不是嬌黄是硬黄。

近日作詩多用金玉字書以一笑
玉白金黄色，非眞亦壯觀。老方嚴戒得，窮僅免號寒。漫拾殘牙慧，爭嗤至寶丹。貧兒殊淺露，富貴在毫端。

雜感
忽忽流年髩已霜，閒從今古覽蒼茫。倖難靑史虛名附，老剰黄花晩節香。九品班聯誰屈指，百年人物遞當場。葢棺自有公評在，何論江湖與廟廊。

年高
年高多閲歴，責獨重儒門。士要窮能固，人非爵始尊。讀耕原祖訓，飽煖總君恩。何物畱貽久，田家老瓦盆。

詩壽
耄齒尊鄕黨，虚名主坫壇。苦吟三折臂，强飯一加餐。世要詩何用，人惟壽最難。有詩兼有壽，敢復歎衰殘。

活計
活計銖銖積，堪資一笑咍。死何妨速朽，生不食嗟來。北海文爲富（《侯鯖錄》：李邕碑八百），東坡儉養財（《淸波雜志》：東坡食不重肉，云惜費以養財）。如今亦遑恤，且醉眼前杯。

葛屨
老來服飾漸癡顚，那復趨時學少年。着了羔裘仍葛屨，爲他步履較輕便。

靜觀
從來風月屬詩家，惜未潛叅迹象賒。聚散不常雲出岫，早遲有信樹開花。鬼無靈爽憑何祟，物有菁英肯不華。尚愧觀梅少師授，難將易理洞幽遐。

煖足用溫水貯錫盂入被中可逹旦不冷昔黄山谷名之曰腳婆今俗呼爲湯婆戲咏
一斗溫泉貯錫盂，勝他黄嬭夜相娱（書引睡曰黄嬭）。布衾絮薄堪伸腳（二字見《新唐書·周智光傳》），紙帳花寒不結趺。褻過牀邊安虎子（褻器），煖逾被底睡貍奴（放翁詩：「夜長暖足有貍奴。」）。老夫正得女妻樂，不許稱婆要改呼。

肩輿拜客憫輿夫勞瘁適食盒中有炙糕各賞三條書以一笑
雇得籃輿拜客遥，炙糕慷慨賞三條。輿夫不敢嫌慳吝，自笑朝來腹太枵。

無詩
每日躭吟到日西，幾於搜及角中鼷。只愁明日無詩句，卽此無詩又一題。

高麗紙
紙高價貴耐研摩，磓熟輕綿賽衍波。陽面寫詩陰起草，費錢轉覺省錢多。

秋分後天氣已凉忽復大熱
秋冷復驚暑，渾疑節候差。幾如囘馬箭，仍障辟蚊紗。白落荷無瓣，黄蒸菊有華。笑同新米價，已賤又增加（近日事）。

行園
年年思養靜，今始得閒身。已捨無窮願，誰爲不死人。泥沙分土性，草木騐天眞。不向羣芳探，焉知景物新。

東籬
東籬半畝薙蒿萊，散歩消閒日幾迴。蔀屋何嫌非館閣，桃源豈必有樓臺。花無名字因心造，客有詼諧笑口開。詩料平時久忘卻，誰知收召也還來。

花畱客
雇得歸舟泊水湄，庭花連夕發妍姿。憐他似欲畱儂住，臨别匆匆爲改期。

歸舟
楊舍城南一葉舟，滿途黄葉已深秋。西風自是無情物，催我遄歸不少畱。

山塘
山塘風景浩無邊，綺麗人工奪化權。到此自生遊冶興，來時况値豓陽天。香籠雅座三層閣，酒溢行廚六柱船。勝地只嫌脂粉氣，五人墓亦佔花田。

過杭白峯之墓
少年同學最關情，重過荒郊宿草塋。死已無知何麥飯，生雖有食只藜羮。書窗共硯論文夕，蕭寺聯牀聽雨聲。他日九原相見處，可能還作舊嚶鳴。

歸途
半畝庭齋百卉菲，客懷欲别轉依依。幾同夢澤畱居久（見《李太白集》），笑比和林避暑歸。乳燕經秋空壘去，鷓鴣向暖故山飛。候門遙識孫男女，先認衰容較瘠肥。

饞口
饞口連旬負老饕，有時淡食到溪毛。歸途預擬羅鄉味，黄雀靑魚紫蠏螯。

耳聾
我昔耳最聰，萬籟攝呼吸。審音師曠傳，奏曲周郞識。食葉聞蠶聲，搘牀數龜息。有人語隔垣，往往防聽竊。如何近年來，若有物壅塞。初投石谾礲，旋閉關隔閡。對面語不知，惝恍以意測。但見遶梁塵，豈解霏玉屑。偶然話不投，輙欲摑其頰。古有王晉卿，壯年患此疾。東坡爲發怒，向耳大嗔喝。勒限三日痊，過期便當割。果然翊日瘳，不煩社酒力（見《侯鯖錄》）。我耳獨不然，五官遂缺一。由來氣盛衰，黙有司嶰律。少壯扄易開，枯槁窒難豁。只好作難陀，返聽叩虚寂。世務紛蜩螗，聆之本何益。少聞殊省事，放翁言破的。從此長杜門，一槪謝喧聒。

分産
九廗㕔房六頃田，兒孫各自起炊烟。多慚我已無家計，猶問街頭米價錢。

其二
腹不愁飢體已溫，出身誰復記寒門。他年不把靑氊賣，便是吾家好子孫。

少睡
十二時中神影形，三時瞌睡九時醒。如何卽此三時内，又被南柯攪不寧。

其二
漫說高踪寄隱淪，北窗一枕苦無因。輸他童子垂頭睡，翻作羲皇以上人。

和保堂甘露寺咏李德裕之作
千步禪林列岫環，衛公曾此躡孱顏。杖無方竹畱蕭寺（公以方竹杖贈寺僧，僧圓而漆之），泉有中泠敵惠山（公在長安，用水遞致惠山泉）。口福想應羊食盡（《淸波雜志》：公應食一萬羊），羈魂難附鳥飛還（在海外有詩：「獨上高樓望帝京，鳥飛猶是半年程。」）。倘恢相度消朋黨，千載英名孰許攀。

見贖衣者戲賦
一夜霜寒贖敝衣，贖來便在櫃前披。看他顧盻自雄處，囘去居然衣錦歸。

黄雨歌
桂花開過，飄落如雨，竊彷桃花紅雨之例，名之曰黄雨，戲作短歌。
桃花亂落如紅雨，雨㸃太粗殊不似。凡花黄者多不落，秋菊落英寓言耳。木樨謝乃落紛紛，灑地秋霖正可擬。靑天白日淅瀝來，不用靑凉繖遮體。布金焜作祇洹宮，撚蠟散霏㣼利市。嬴得風姨也帶香，并疑月姊眞潑水。桂林一枝定誰折（時諸生方鄕試），黄色上眉先報喜。紅雨新翻黄雨歌，數典不妨自今始。

觀化
註釋蟲魚愧大家，豈知天咫騐萌芽。鐵鞵踏破春難覓，葭管吹來物自華。水力不濡鳬鴨氄（鳬鴨入水，氄毛亦不濕），人工能變鳳雞花（鳳仙雞冠灌漑勤，自能變色）。眼前何一非新意，猶只恒河裏一沙。

患痢不能夜起彷小兒灰袋襯入被窩以防泄瀉戲咏
納汚不藉厠牏功，一袋寒灰襯被中。此是孩提需用物，我今眞返老還童。

五更
五更心事把人驅，總爲虀鹽計有無。枕上詩成都不管，雞鳴起作跖之徒。

寄祝費筠浦相公七十壽
黄扉添報海籌長，移築沙隄禁苑旁。萬里封疆膏雨澤，九層霄漢福星光。壯猷識遠綜軍國，宿望年深重廟堂。轉眼新春開八秩，會看廿四考汾陽。

其二
帝優耆輔湛恩波，十賚榮光爛絳河。鸞輅出巡頻掌鑰，鯉庭接武又鳴珂。漢司空本三公貴，文太師曾九十多。眷注愈深肩益鉅，遥知難謝髩絲皤。

重九前一日管公祠看菊
世人共愛春花妍，豈知秋花更穠麗。吾鄕近年菊事繁，園戸俱工馬塍藝。連畦幻出冷胭脂，五色斒斕無不備。醉楊妃與粉西施，譜入羣芳立名字。遂使陶籬高潔姿，也逐時趨染肥膩。吾特取其晚節香，不與羣卉共榮悴。春花從無百日紅，兹獨能耐風霜厲。不見初白查翁詩，曾接早梅插同器。

卷五十一　己巳
己巳元旦
東風吹送物華新，八十三翁拜紫宸（余歸田後，每歲元旦必望闕行禮）。富責場曽甘退步，昇平時易作完人。添籌且喜增年歲，鼓缶惟當樂夕晨。囘憶求名赴京國，一週花甲又逢春（乾隆己巳，余初入京）。

閲歐陽五代史多戰爭之事夜遂夢身履行間葢神不守宅有此迷離惝恍之境尤屬衰至之徵也詩以記之
忽然夢入大槐安，竟似身登上將壇。帳下練兵皮蹴毱，筵前擁妓肉臺盤。幻成勢燄非眞境，出自貪癡本笑端。聊喜小遊仙一霎，豪華快洗秀才酸。

人日大雪喜賦
人日欣逢瑞雪來，萬花飛舞把春催。雞聲悮認三更月，狗迹工摹五瓣梅。大地頓敎成玉海，新年先喜賞銀杯。老夫髮亦盈頭白，敢詡梁園作賦才。

是日味辛治具肴饌極精座中衣猞猁猻裘者五人余裘最敝而余年亦最老或謂燕毛卽所以序齒也滿堂皆噴飯而余以主人族誼不敢當首座之尊詩以解嘲
酴酥送暖歲初更，鄕飲連朝遞治觥。數見不鮮人太熟，後來居上饌逾精。裘如劉帥隨年杖，酒閧王郞斫地聲。笑我已甘辭首座，漁樵席上不須爭。

食夢
書生賦命本來屯，那有羊蹄踏菜園。夜夢忽聞人報喜，刀魚竟變作河魨。

題崔雲客太守冊亨從軍圖
古來名將出山西，詞館人偏狎鼓鼙。自是幽并豪俠氣，要兼武績一丸泥。

其二
我亦從戎入瘴煙，短衣匹馬日南天。而今見獵心徒在，老矣俄驚四十年。

正月十九日爲亡室程恭人忌辰脫縗輟泣老淚已枯孑然顧影轉覺神傷也
鸞鏡輝沉歲一期，悼亡騎省有餘思。别來形影空相弔，夢裏悲歡只自知。漫有牀前阿堵物，也多膝下寧馨兒。一家依舊團圞景，脈脈鰥魚淚獨垂。

五九
五九寒初退，好風來自東。春情雲淡蕩，曉夢月朦朧。燈火分棚賽，笙歌度曲工。淸遊動高興，吾亦與人同。

戲題蒲快亭出塞圖
我昔曾經扈木蘭，周阹跋馬踏靑孱。那知五十餘年後，重見興桓塞上山。

其二
千詩百賦擅文章，儒雅何曾慣急裝。天與虬髯滿頥頷，不須袴褶已渾羌。

健閒（放翁詩：「造物予閒兼予健。」）
已交大耋滿頭霜，飯不能强步履强。我慕九旬胡壽愷（鄕先輩胡濙晚年築壽愷堂），人稱四海魯靈光。僅留畫餅名何用，且喜炊粱夢尚長。天予健閒寧敢負，一笻一笠一輕航。

行園
一無所事坐書窻，遣日惟憑屐一雙。已死更生枯樹枿，有花無葉老梅樁。一卷窈篠如尋壑，尺沼瀠洄當泛江。欲試蘭成小園賦，螟巢不稱筆椽扛。

看花
百卉芳菲有早遲，栽來籬落總蕃滋。遂無一日無花看，此是書生享福時。

殘骨
菜肚涪翁茹草萊，經旬素食偶葷開。無端殘骨抛於地，似要人知吃肉來。

聞筠浦相公總裁會試喜寄
相臣主試朗文華，鎖院深嚴靜不譁。四海久知心似水，九重兼倚眼無花。量才尺挽風騷古，大雅輪扶願力賒。四十年前辛苦地，今看親示指南車。

其二
喜聞黄閣主文衡，桃李新隂滿禁城。分得餘光到裴皥，又添一㮄小門生。

哭洪稚存編修
里閭徵逐慣從遊，一病何期竟不瘳。生爲狂言投萬里（君以上書譴戍伊犂），死猶遺稿待千秋。繁音不聽梨園調（生平不聽戲），健歩堪當剡曲舟（出必步行）。胸次知君原灑落，古來何事不浮漚。

其二
賜環歸後脫征衫，十笏新營老學菴。花事巧分殷七七，風情亦狎董三三（坡贈李方叔詩：「須煩李居士，重説後三三。」謂所昵營妓董九）。高才失路宜無賴，妄語欺人固不慙。老我獨傷同調盡，共誰茗盌作淸談。

其三
廿年以長合先亡，豈意翻爲作輓章。爲我前驅開覺路，比君後死殿名場。作碑索謝非錢癖，斫地悲歌亦酒狂。終有未消奇氣在，重泉應尚吐光芒（余長君二十年，甞戲謂：「君他日當爲吾作墓誌。」君曰：「如此則先生當早逝，待吾下筆。」余笑謂：「遲余死，正以延君壽，反相促耶！」一時戲笑之言，竟成語䜟）。

其四
本擬憑君作替人，豈知先我委窮塵，江淹誰與收殘錦，王翰空敎卜近鄰（余與君共一條街）。和韻詩常推勁敵，賣文錢尚賑飢民。更從何處論陰德，救得蒼生反殞身（丁卯捐賑，君獨任其勞）。

暗坐
浴罷招凉夜氣淸，空庭風露寂無聲。繩牀暗坐閒難耐，起逐流螢到二更。

晴雨
老天心本最公平，施惠何曾有重輕。何事毗連千里内，江南祈雨浙祈晴。

閲綏冦紀畧感事
劫到滄桑勢莫支，中原蟻賊沸如糜。百餘年後聞猶悸，設使吾生在彼時。

稚存殁後不及兩月劉瀛坡總戎又病故二公皆里社朋好也感賦
老去將何遣性情，衹憑里社幾忘形。那堪兩月城東路，哭了文星又將星。

哭劉瀛坡總戎
如此相知忍棄捐，身騎箕尾竟登仙。精神老未三遺矢，仕宦歸惟二頃田。儒將風流鈴閣靜，郞君才藻笏牀聨（公三子皆榮仕）。知公脫屣應無憾，獨我憑誰伴暮年。

驕犬
饘粥纔供旦夕資，舉家已似宦成時。小厖不食無葷飯，家運潛衰㮣可知。

小雨
知時好雨卽恩波，物罕方珍恰養禾。天似欲人皆見德，只敎嫌少不嫌多。

自愧
求仙學佛兩難成，虚負書窻一短檠。年老慣爲人送死，才疎敢與世爭名。興來未免囘頭錯，數盡何妨撒手行。只愧東山但高臥，曾無絲髮濟蒼生。

秋夕
獨坐空庭思悄然，更無人語晩凉天。爲貪月色淸如水，直到三更不忍眠。

其二
已凉天氣未寒時，浴罷憑欄待月遲。閒與孫曾設瓜果，聽他雜坐講唐詩。

瑩溪閲拙詩奬借過甚愧不敢當敬酬奉答
書生結習只雕蟲，謬賞叨稱錦繡胸。不朽名須身自定，相知人每世難逢。居貧聊享千金帚，老倦惟支九節笻。儒者當爲事何限，愧將寸管鬭詞宗。

感舊
宋玉東鄰只隔牆，銷䰟曾記月昏黄。禪心久作沾泥絮，瞥起前塵尚斷腸。

題管午思詩稿
風雅應推第一流，一枝才筆渺無儔。搆思直欲撚（平聲）髭斷，使典能敎繞指柔。可惜官班非館閣（候選州牧），由來家學有箕裘（謂尊人韞山侍御）。衰年正少聯吟侣，何幸潘張不遠求。

桂開
中庭雨過愛新凉，前後俱開桂蘂黄。身在衆香國裏坐，卻嫌坐久不聞香。

戲調瑩溪
死盡交游絶足音，更無朋舊與披襟。欲聯後輩爲同輩，未必他心似我心。浮白百杯嫌費酒，呼盧五木怕輸金。不如還把殘書看，消得分陰又寸陰。

偕曼亭瑩溪艤舟亭看桂花
老去將何遣髩華，書生豪舉作驕奢。蒲鞵船上茅柴酒，邀客郊園看桂花。

其二
三丈喬柯碧蔭垂，年深已作古香吹。白頭三老憑欄笑，曾見靈根乍種時（桂二十餘株，皆乾隆十五年所植）。

目暗
安得空靑點眼眶，糊塗過日意難降。近看三尺不能四，遠望一人偏似雙（此一聯非親厯其境不知也）。暗避炎光籠皂幛，明貪霽景就疎窻。短檠終惜抛牆角，健筆猶思百斛扛。

擬閨怨
不怨别離久，惟期久愈親。常將舊時意，看取眼前人。

詩情
詩情漫索故書堆，飯罷銷閒步綠苔。今日不知明日句，聽他有句自然來。

余方有聽他有句自然來之句明早枕上忽得人間無路海茫茫一句初不知曹唐詩也隨又得雲外有天星厯厯凑成一聯亦出於無意葢余修文赴召之䜟矣補成一律記之
步虚詞豈學曹唐，忽漫詩來夢蝶牀。雲外有天星厯厯，人間無路海茫茫。囈言本不論工拙，䜟語何須取吉祥。贏得老誇詩境熟，偶然脫口便成章。

曼亭瑩溪連日有詩來索戰余力不能支率此乞降
往日詩從枕上催，枕今不復有詩來。想因郢曲高難和，敎我韜藏莫露才。

題曼亭梧桂雙淸小照兼送就養粤東
碧梧丹桂絢淸秋，領畧風光一白頭。飲興未衰吟興健，始知世有老風流。

其二
熊軾蜺旌照楚天，鯉庭宦跡又聯翩。更無一事留微缺，剰與人間作散仙。

其三
彩輿迎養晚增榮，實爲居貧作遠行。三十餘年厯膴仕，翻隨子舍食南烹。

其四
瓊林囘首宴恩榮，五十年來始合并。嬴得老夫誇口說，能敎白傅喚殷兄。

獨夜
麗譙梆鼓夜初長，節物經秋愛淺凉。殘雨濕留聲點滴，孤燈清照夢悠揚。時趨競尙新翻曲，舊學幾忘急就章。心事都來五更枕，又添一番應酬忙。

感舊
帷薄難禁兒女情，紅粧侑酒便尋盟。古來只有韓熙載，不爲閨房損盛名。

管午思赴選病殁於淸江浦悼之
麄官不合有奇才，一路吟鞭擅雅裁。騙得心肝全嘔出（以吐血死），朱旂纔去素旌囘（君填詞有云：「恨不奮身千載上，趂古人未説吾先説。」真奇句也）。

其二
袍笏登場便若何，榮名一念悮人多。傷心袁浦秋風夜，臨死連聲喚過河。

放言
幻緣妄念總蠲除，獨立蒼茫想古初。混沌之中生在卵，羲軒以上讀何書。五紋刺繡同毛褐，七寶樓臺亦草廬。身不百年心萬緒，何如一切付空虚。

其二
如此昇平不放狂，更於何日得相徉。官高崔烈榮仍臭，壽到籛鏗死亦殤。千古棋枰無定局，一時竿木且逢場。衹餘童耋觀河處，見性依然久不忘。

枕上
枕上夢初覺，窻間夜已闌。若無詩度日，安得老加餐。家不愁懸罄，名猶待蓋棺。呼童晨謝客，要臥日三竿。

夜坐
秋來一雨一番凉，宴坐蕭齋夜未央。詩句鍊敎生處熟，才名排到短中長。塵勞誰脫千絲網，世幻從看百戲場。只有及時行樂好，木樨過又菊花黄。

君山
君山兀峙大江南，江遠浮天氣渾涵。六十年前曾此地，布衣博得一襴衫（余以乾隆甲子應童子試，至江陰補弟子員，今六十四年矣）。

論詩
同此風雲月露形，前人刻劃已精靈。何須我拾殘牙慧，徒令人嗤照本臨。滿地撒錢難入貫，汲泉垂綆漫鈎深。袛應觸景生情處，或有空中天籟音。

禦寒
木葉紛飛草盡枯，書生豪富傲沽屠。禦寒不怕氷霜雪，晝有熏籠夜暖盂。

卽事
已逼寒威近，猶騰暮景斜。曝窻衣擇蝨，炙硯字塗鴉。燮理夫何敢，光陰得最賒。小春春信早，先探臘梅花。

其二
老尚餘高興，閒惟作小詩。杜門無客屨，種樹有孫枝。安晚應更號（鄭淸之自號安晚），謀生擬乞祠。時淸身尚健，不樂更奚爲。

年初偕同鄕諸公艤舟亭探春半年間瀛坡稚存相繼下世今日重遊不勝存殁之感
曾聯步屐探春光，今日重來泊野航。一畝園仍好林壑，半年事已小滄桑。人生最樂惟交契，老境愁逢是死䘮。便抵黄公爐畔路，臨風囘首獨蒼茫。

牙齒盡落有咀無嚼偶見犬齕骨作确硌聲不覺健羨因自笑犬之不如也
不嚼何由味出來，昌黎牛飼信堪哀。羨他饞犬銜殘骨，一寸牙根起蟄雷。

懸弧賤降四房子孫媳婦并諸女皆以湯果上壽紛至沓來應接不假亦晚年樂事也
不出門庭聚饍脩，房房湯果慶添籌。笑他樓䕶驕人處，辛苦魚鯖乞五侯。

自笑
結習朝朝手一編，妄期著述不終湮。誰知身後留名處，不以才傳以福傳。

海賊蔡牽肆横閩粤洋面十餘年今閱邸抄官兵擊之於魚山大洋覆其舟溺死從此妖氛可熄矣誌喜
海外遙傳奏捷音，盜魁連艦竟平沉。萑苻一掃功殊速，癬疥多年病亦深。鷺島帆檣開厯厯，鯤身城郭望隂陰。書生本不關時事，但聽銷兵喜不禁。

一蟻
豎頭橫目本無奇，萬蟻叢中一蟻微。徒守書獃身已誤，縱成詩聖世奚裨。綵花色好非眞艶，畫餅名高不救飢。五岳胸中且收拾，不如隨分醉深巵。

暑寒雙願
夏怕暑，只要有風無日處。冬怕寒，又要有日無風邊。天地之大猶有憾，安得人人各如願。吾將開雪窖、鑿冰井，高枕北窻臥，甘瓜南皮飲。槐葉冷淘寒具餅，盡化炎歊作凉冷。又將甃煖炕、甓地爐，火盌熾炭獸，厚毳擁豐狐。辟寒之犀暖老玉，又化凜冽舒粟膚。客言此事亦易辦，祗須靑蚨千百貫。問君阿堵物何在，莫作紙上空談徒好看。

晏起
三竿日已照窻扉，寒戀重衾夢未歸。不是有詩成枕上，何能冐冷起披衣。

恭遇皇上五十萬壽翼偕在籍紳士艤舟亭䖍設經壇叩祝敬賦
蕭齋頻問夜何其，起赴郊園叩祝釐。地是城東迎蹕處，人皆林下掛冠時。栴檀香滃春雲䕶，梵唄聲長晝景移。自笑朝衣箱久叠，今朝綵繡滿身披。

聖壽覃恩典隆養老翼以年逾八十得拜絹綿米肉之賜恭紀三首
遂初久不綴朝班，帝賚猶蒙及退間。養老愧無言可乞，錫釐早有詔先頒。優同淸俸支宮觀，喜溢榮光耀市闤。莫怪放翁誇十錦（宋制，致仕後有祠禄者，所領賜物名十様錦，見放翁集），歸田人再拜恩難。

其二
普天慶會共呼嵩，想見天閶淑景融。運是太和春不老，數纔大衍日方中。滄溟無警妖氛熄，繡甸咸登歲事豐。如此鴻禧逢七度，吾生幸亦幾人同（自乾隆辛未至今，翼恭遇國慶凡七次）。

其三
賜葛猶誇杜拾遺，况逢慶典荷殊施。殘牙曾吃紅綾餅，妙句慚無黄絹辭。庠序榮推三老席，庭階暖䕶萬年枝。卻憐筋骨衰孱甚，不得親身叩玉墀。

英兒爲我購一狐裘毛深温厚過冬可以不寒矣喜賦
世言輕暖眞說夢，麄毛要輕細要重。若使豐狐薄如紙，無氄豈有暄和用。英兒奉我黄狐裘，毿毿脊毳一寸修。旣深且密軟於絮，使我快入鄕溫柔。卻校羔裘論斤兩，五雀六燕衡不爽。一厚在皮一在毛，夫豈空言堪挾纊。乃知輕則不能燠，禦寒未可資紗縠。五銖衣本仙人披，我是肉身膚怕粟。囘憶軍前袒臂呼，從戎不讓潑寒胡。而今衰至甘兒褓，貪擁蒙茸坐結趺。只餘一事堪誇處，負此猶能健踏步。不但驕他敝縕袍，黑貂季子還應妬。從今不懼朔風颼，當作詩人鶴氅遊。白髮黄毛互輝映，敎人指說老風流。

消寒
氷霜如此出何之，排日㝷歡遣歲遲。營室但期容我膝（時方葺暖室），説詩何必解人頥。收藏雪水金莖露，檢點梅花玉樹枝。轉眼消寒過九九，春光又到艶陽時。

慰友
誰不營生事，憐君命獨屯。殘更無月夜，荒野獨行人。螬李常枵腹，牛衣不蔽身。艱貞方見學，吾道在安貧。

編訂舊詩
但有陳陳積，曾無日日新。自看猶覺厭，况索賞音人。

間不可耐或勸余雜撰戲本以遣時日者余老矣豈作此狡獪耶謝之
哀樂中年易感傷，故應絲竹遣流光。豈堪花月張三影，自譜琵琶趙五娘。羅貫中曾三世啞，李天下（後唐莊宗優名）竟及身亡。袛餘玉茗湯開遠（湯若士子，明末殉難），留得淸芬在戰場。

日計
東坡日計百錢叉，枕上先期飭吃齋。省費擁爐燒石炭，取酣篘酒壓茅柴。十千漫想何曾飯，廿七聊師庾杲鮭。留與熙朝歌擊壤，含哺鼓腹作無懷。

苦寒吟
我歌苦寒吟，己巳冬至節。北風闞怒號，三日始稍息。滔滔長河流，一夜澤腹結。魚鰕凍入冰，鱗鬛總僵骨。我服裘三重，重重白狐腋。鐵打不知痛，亦復凜寒烈。可憐乞活兒，褁身一敗席。呼吸氣不接，俄頃作人腊。聞此衋傷心，忍復烘榾柮。

英兒奉我黄狐裘彦兒又奉白腋者毛更深厚喜賦
伯子狐裘奉我䖍，彦兒裘更暖於綿。癡心又想援平仲，尚可隨身六十年。

其二
黄𤝆白腋總溫柔，親喚縫人量短修。卻被㫄人聽暗笑，八旬外尚製新裘。

戲爲俳體遣間
莫須有者且勿論，何以文爲寧更華。吾在久將公等壓，予求固不汝曹瑕。心常欲按無明火，事不求全也罷茶。間遣無聊作俳語，麗譙更鼓已三撾。

殘錦
腐儒於世竟何禆，雙眼麻茶兩髩絲。只有文通殘錦在，他年或可付邱遲。

苦寒
至後今年分外寒，天心似特困衰孱。圍爐榾柮無烟煖，炙硯蟾蜍有淚澘。白傅大裘長萬丈，杜陵廣厦拓千間。書生開口論康濟，紙上空談祗汗顔。

閲綏寇紀畧書蜀亂遺事
不信人間浩劫塵，一羣屠伯毒峩岷。後房奏樂身無首，白晝騎牆鬼瞰人。殺運自然生劇賊，興朝仍不列功臣（闖、獻爲本朝先驅之資）。誰知今日蕃昌景，蜀錦郫筒萬象春。

其二
蜀江如沸血流紅，銅馬妖氛恣内訌。縱欲逃生難避匿，漫言好殺是英雄。氣憑地險濤轟峽，力與天爭礟打空。論報尚餘遺恨在，僅償一箭貫當中。

聞有新嫁娘在途舁夫貪捷踏冰過河彩輿舁夫一時俱䧟感賦
于歸須及氷未泮，舁輿村夫恃勇悍。狐疑不復聽流澌，謂踏氷可速到岸。輿重人多忽拆裂，一齊俱入氿泉灌。男家合卺杯已儲，女家拜堂旛亦辦。一場大喜頓成空，往歌來哭俄頃換。得非河伯要娶婦，路設陷坑截淸盼。否則地本妬女津，每見紅粧輙爲難。明燈紅燭方滿堂，一面不容見此粲。過涉當思滅頂凶，輿夫死固自貽患。卽事足悟垂堂戒，捷足往往遭羈絆。莫言拙速勝巧遲，履薄臨深是良算。

爲劉瀛坡總戎作神道碑感賦
里閈追隨不暫離，笑言如昨忽長辭。天敎老命差强在，留與人間作墓碑。

題湯雨生騎尉秋江罷釣圖卽送之官南海
文士才華武將軀，移官南發畫輪車。秋江罷釣非無意，要向滄溟捕鰐魚（時聞番禺多盜）。

河凍
驛程凍斷沸河干，夫馬紛紛索長官。慚愧卅年林下叟，朝朝睡到日三竿。

題慶佑之藩伯泛月理琴圖
旣不喜牽黄臂蒼作豪邁，又不屑檀板金尊遣淸暇。書生結習乃未除，欲謝塵氛領風雅。憶我依劉禁苑東，相門子弟多駿雄。君年最小才最大，黑頭已奏旬宣功。普慈航度開寶筏，佐薰弦理調絲桐，何暇濯滄波、招凉風。不如船琴兩不用，贈我蕭閒林下八十餘歲之老翁。

歲節
戞釡家家爆孛婁，糟牀茅酒亦新篘。兒童放學官封印，樂過蒼鷹脫臂韝。

族孫自怡邀同人爲消寒近局卽席口占
有好友，無佳肴，淸言茗椀太寂寥。有佳肴，無好友，獨享珍烹難下酒。今朝何幸二難并，適口談心兩稱情。一年三百六十日，此樂可能十之一。

夕陽紅
沍寒今始霽遙空，晚步河干靜不風。最是滿天雲錦爛，夕陽紅勝曉霞紅。

臘雪
紛紛臘雪遍天涯，飛舞寒空總瑞華。昏夜有時疑月色，疎林無處覓梅花。客騎驢背吟情朗，兒戲獅形笑語譁。最是老夫欣慶處，來年預卜滿篝車。

題吳悦菴時文遺稿爲其孫伯新庶常
同試春明景宛然，俄驚六十有三年。一編帖括留遺在，猶有光芒夜燭天。

其二
靑箱世業在儒門，存殁關心望後昆。今日爲君開口笑，故人已有翰林孫。

今年臘寒較甚且經月不解詩以記之
老夫忽作兒暴長，竟似布袋和尚様。不知身乃三重裘，叠得氄毛來發脹。常年臘底窮隂凝，今年沍寒尤夌兢。雪堆十日凍不化，疑是千年老氷精。指雖未墮膚已裂，脣罅滲血微紅腥。我披三重裘，更熾一爐火，猶恐寒威無處躱。古稱赤腳踏層氷，世自有人不是我。袛應盪酒取酣醺，難更加綿自纒裏。倘逢園客繭如甕，便請入甕亦儘可。

卷五十二　庚午
庚午元日
朝正絳闕集鳴珂，野老惟知擊壤歌。豐樂年成春酒滿，昇平時世壽人多。囘思壯歲眞彈指，曾向名場奮决科。重赴鹿鳴如可待，輕橈準擬泛滄波。

其二
百年難遇歲朝春，何幸親經此令辰。天厭兩囘雖省事（坡詩：「省事天公厭兩囘。」），科逢乙㮄又興賔（余中式乾隆庚午科舉人，今又逢嘉慶庚午鄉試）。人世推排成老物，江湖嘯傲得閒身。卻慚扶杖龍鍾態，不稱陽和景色新。

昨歲除夕香遠内弟得一子書以奉賀
充閭佳氣藹春和，唱到徐卿二子歌。同是生兒君倍喜，當年相國望孫多（外舅文㳟公望孫最切）。

其二
仲氏吹箎伯氏塤，長君正喜棣華繁。誰知努力相爭勝，坐使而翁又抱孫（長君培斯亦有添丁之信）。

其三
酴酥方飲歲除杯，繡閣俄欣送子來。未到三朝先兩歲，懸知夙慧易成材。

其四
紛紛羊酒賀親鄰，湯餅筵開喜氣新。八十四翁來發兆，上堂親撫石麒麟。

放懷
放懷漫擬地行仙，屋漏微光上有天。試聽衆禽俱報曉，鴉鳴常在鵲鳴先。

咏史
靑史閒翻覽昔因，古人軰軰事如新。時平易絢機中錦，世變難完席上珍。到處稱臣無賴子，三年不語未亡人。可憐同此含羞處，一是男身一女身。

消閒
消閒何處覓淸娛，仍守殘編坐結趺。忽得新思矜弋獲，偶忘佳句費追逋。眼前惜少嚶鳴友，海上由他逐臭夫。他日有人如作畫，或疑伏勝授經圖。

其二
重向陳編續舊盟，多生結習有餘情。居今敢便忘稽古，細行何能受大名。高枕北窗尋樂地，擁書南面作長城。衰殘敢謂無餘事，炳燭光猶到曉明。

題忠順三娘子圖
馬上琵琶出漢宮，明妃遠去爲和戎。尚輸忠順三娘子，三嫁都宣保塞功。

喜晴
累月春寒重，陽和今乍囘。藥苗（芍藥）偷眼長，珠蘂（寶珠山茶）嘔心開。一氣同噴薄，天工不剪裁。靜觀多妙理，小憩步蒼苔。

從飯館日買半雞佐餐戲書
常時嚼蠟腐儒餐，買得家禽侈食單。公膳一雙吾半隻，雖奢亦露秀才酸。

莊亭叔中允輓詩
久知痼疾藥難醫，今竟仙遊賦大歸。他日我來新鬼大（余長君十一歲），卽今君去故人稀。生前官厯淸華選，死後兒皆玉雪暉。獨惜我當垂暮歲，里閭徵逐更誰依。

院中有芍藥而無牡丹戲書
牡丹素擅夫人號，芍藥甘居侍婢卑。堪笑先生欠莊重，風情只敢謔將離。

有以木瓜見贈者折芍藥報之口占二句
山齋有清供，氣味總相若。投我以木瓜，贈之以芍藥。

自幸
何處偷來得此身，天敎晚作葛懷民。少經貧賤粗知足，老剰衰孱更率真。風月從來無盡藏，英雄大抵是癡人。袛應獨領閒中味，趺坐蒲團結凈因。

其二
詹尹何須問卜居，及時行樂步當車。渡江春到花爭發，過午人歸市自虚。宵怕不眠惟强酒，晝嫌無事又看書。偶然食肉仍愁脹，熬熟山查候飯餘。

久不雨
天氣恢台望雨膏，何期風急孟婆勞。春深不發桃花水，恐煞村農踏桔橰。

黍酒
黍酒宵斟兩小卮，更籌已到月斜時。莫嫌軟飽虚無力，醉後猶能舞柘枝。

敝裘
輕暖貂狐價百金，書生空作苦寒吟。一羊裘敝偏多用，日當衣衫夜當衾（本諺語）。

楊雲珊自長垣歸出示近作嘆賞不足詩以誌愛
四海交游剩隻身，師資豈意出比鄰。向來枉自求知己，垂老今纔得替人。入木三分詩思銳，散霞五色物華新。從今鑿壁光堪借，請益何辭步屐塵（君與余比鄰）。

畫士顧生爲我寫照卽題幀末
山澤之臞土木身，偶煩畫史爲傳眞。功名不上凌烟閣，尸祝寧期畏壘民。窗下猶勤三寸管，鏡中暗換十年人。他年留作高曾矩，或有書香尚可循。

其二
漫傳頰上有毫添，九朽功深一幅縑。翻怪畫師圖逼肖，盡將老醜惹人嫌。

三月十八日檀橋門首同看小茅山香會經過
竿木逢場好冶遊，小茅山會此停騶。門前來往人千萬，偷眼爭看兩白頭。

其二
熙熙人共樂春臺，二老相隨笑口開。不比帷車避新婦，聽他看煞子瞻來。

不寐
宵寐匪禎到曉醒，簀牀閒聽漏聲沉。可憐甚欲求酣睡，翻要先除欲睡心（愈欲睡，愈不能睡）。

幽蘭
蘭草靑葱茁嫩條，甆盆幾箭暗香飄。令人不敢酣葷酒，始覺名花品自高。

春興
東風桃柳一番新，又是陽和大地春。代序屢遷身易老，物華方富我寧貧。要觀後世無窮事，想作長年不死人。只有學仙堪耐久，卻愁修煉太勞神。

空雷
有名無實每成空，天亦隨人染此風。一夜怒雷轟霹靂，明朝依舊曉霞紅。

四月十一二等日大寒圍爐就煖偶書
五月披裘氣自雄，我今四月擁爐紅。天敎寒士添佳話，不但冬烘夏亦烘。

寓山塘五日
虎邱山下聚烟花，畫舫歌樓遍水涯。老我亦成游蕩子，順風相送不還家。

五月望後正在插秧大雨連日夜不止喜賦
天似防人憾，栽秧雨遍濡。聾猶聞潑剌，眊益視糊塗。袤廣逾千里，新陳接二酺。老農勞亦喜，今歲又多稌。

夜夢忽得熏香侍女整朝衣一句似係早朝詩爰足成之
羅幃頻問夜何其，爲有封章上玉扉。掌漏監奴添夕燎，薰香侍女整朝衣。九霄籟寂鐘初動，千樹陰濃露未晞。取次東華車馬集，五雲糺縵藹祥暉。

賀蔣霽峯郡侯得孫之喜
孫早堪償得子遲，使君頭白要含飴。輸他東閣郞君福，十八靑年便抱兒。

其二
堯母門應得寧馨，不輕誕降乃祥徵。息陰徤翮培風厚，一出方知是大鵬（姙十二月方産）。

其三
我方重赴鹿鳴筵，爲是庚科折桂仙。八十四翁來賀喜，竟須先後敘同年。

其四
吉祥善事輳黄堂，四野方將插蒔忙。總爲使君多老福，得孫又得雨栽秧（連日甘霖大沛）。

哭劉檀橋贊善
生無衣食憂，仕有淸華職。中歲賦遂初，又極林泉適。如此在世間，一日勝兩日。君今七十歲，已是百四十。寧復有餘恫，留作故人惜。惟我垂暮年，藉君遣寥寂。情親如蚷蛩，路近可步屧。每當公宴會，肆筵必君宅。張鎡木爲天，伯有窟作室。懸燈碧琉璃，鋪錦紅靺鞨。肴窮水陸珍，器選官哥式。棃園曲翻新，花奴鼓應節。時復出家姬，姿首光照席。憑君衒豪奢，供我恣豪逸。一朝舍我去，此樂寧再得。橋玄痛過車，向秀悽聞笛。從此隔幽明，那禁淚沾臆。

憎蚊
豈不愛他命，其如噆我膚。嘴微偏善刺，聲隱更能呼。物理有相殺，王鈇所未誅。化魚身喂衆，吾不學浮屠（如來身化摩竭魚，以肉喂衆人，見《洛陽伽藍記》）。

過前明故宮基
萬里山河百戰收，子孫容易失神州。龍驤竟渡無天塹，虎踞空傳有石頭。遺俗後庭歌玉樹，故基羅郭鞏金甌。孝陵靈爽如重過，應有滄桑涕淚流。

大功坊
中書行省大功坊，開國勛名絶軰行。草昧未開能擇主，旂常難報到封王。運移故宅空遺像，事往威聲尚戰場。今日經過一憑弔，令人想見奮鷹揚。

題族孫柏南小照
滿地槐陰境泬寥，鬅童煮茗拾枯樵。我方逭暑淸凉界，不覺炎歊氣盡消。

賦得八月萑葦（得蠶字，五言八韻，江南鄉試題）
萑葦森彌望，閨人藉課蠶。取材秋未九，上蔟日眠三。欲向深叢採，先從淺瀨探。時方交露白，色正映波藍。織箔紋經緯，編蒲縷北南。象形同曲盝，適用抵都籃。玳榼殊嫌侈，蟹筐本可參。宫廷嚴婦職，列肆技皆諳。

白頭
老壽人皆羨久留，久留亦苦少朋儔。徧翻除目無相識，欲作遨頭孰共遊。歲月只知方未艾，身名悔不早爲謀。可憐多少同心友，一一看他土一抔。

余以乾隆庚午舉於鄕今又届嘉慶庚午例得與新舉人敘先後同年適閲吳梅村集知梅村亦庚午舉人也得與之聯譜誼殊深榮幸
發科同歲本非親，聲氣相聯誼亦敦。攀附名流吾最幸，敘同年直到梅村。

重赴鹿鳴宴㳟記四詩
歲又逢庚赴舉忙，賓興筵許附榮光。老僧囘証初禪地，退將重經舊戰場。見獵敢云心尚喜，收棋聊幸拙堪藏。綴行同出人爭笑，白髮翁隨白面郞。

其二
歸田卅載臥江村，十笏書齋兩板門。豈有才猷供世用，袛將老壽倖朝恩（恭遇聖壽覃恩，已拜絹綿酒米之賜）。身謀已刻鳩爲杖，眼界從嗤蝨處褌。敢復誇張年少事，從戎曾役百羗渾。

其三
重赴金陵四日程，滄江如舊布帆輕。曾經鉅鹿沉船戰，再聽春蠶食葉聲。九折坂猶心畏蜀，三神山孰步登瀛。風簷弋獲原非易，多少文心耗短檠。

其四
未得追踪洛社英，喜從新㮄結齊盟。敢期同軰尊前軰，未必先庚勝後庚。智可識途推老馬，才慚橫海掉長鯨。鹿鳴重宴已非望，遑想瓊林再舉觥。

感事
袁（枚）蔣（士銓）王（昶）錢（大昕）總髩皤，未曾會到後同科。老夫大有堪誇處，才不如他壽勝他。

赴江寧途次奉恩旨加三品職銜准入鹿鳴筵宴再紀五詩
布帆安穩出横塘，隄柳纔秋葉未黄。此去不須三寸筆，重來已是滿頭霜。也勞送别如征客，豈尚求名赴舉場。聊比看花踏陳迹，玄都前度老劉郞。

其二
遂初豈意忽遷鶯，爲厯鄕闈兩鹿鳴。曾是昔年辛苦地，重聽嘉宴管絃聲。席間多已先科第（監臨及監試提調皆由科第），榜上何須有姓名。自是聖朝修盛舉，衰孱敢濫厠耆英。

其三
曾叨先帝舊朝臣，久作還鄉賀季眞。敢望紹庭收廢籍，再蒙進秩換華紳。靑雲一㮄新先軰，黄髮三朝古老人。囘首生平敭厯處，翻敎感切淚沾巾。

其四
早朝曾趁露華晞，久叠巾衫黯不輝。佚老只宜居士服，希榮翻製侍臣衣。蔚藍頂上明更暗（道員青金石頂，三品用透明藍玻璃頂），繡補胸前走變飛（道員獬豸補服，三品用孔雀）。更喜家居無職事，維鵜得免曠官譏。

其五
先後同年强作儔，不曾同試月燈毬。周忱自願爲挨㝛，欽若終嫌是贅疣。退院身惟隨粥飯，緯蕭人已狎鳬鷗。豈知六十年相隔，還向時髦結軰流（周忱館選時，已取二十八人以應列宿。忱自願讀中秘書，遂入選，時謂之挨宿）。

制府松公湘浦贈三品冠服賦謝
恩詔加銜寵腐儒，卽蒙購贈適相需。正思尡耀榮君賜，恰好莊嚴稱我軀。韓尉豈誇衣錦繡，管寧仍戀布裙襦。衹應大雅扶輪力，要侈文昌聚讌圖。

奉和監臨廣撫軍省堂見贈原韻
發解筵前鼓樂鳴，腐儒何幸得分榮。直將局外殘棋着，來佔人間畫餅名。疎懶久成都散漢，引援應作老門生。只慚悮玷山公啓，夾袋中人到列卿。

隱仙菴看桂
隱仙菴桂百年柯，金粟乘秋燦曼陀。怪我出門蜂蝶繞，只緣坐久染香多。

其二
前朝寺觀遍城坊，都出權閹勢力强。獨有此庵留隱迹，故應俗煞衆貂璫（相傳前明守備太監所造）。

自隱仙菴至隨園一路緑陰可愛
九折三灣徑路深，蔚藍天際耐幽尋。臭椿苦楝何須問，只要途間有緑陰。

贈姚姬傳郞中同年（名鼐，與余同赴鹿鳴）
朋簮良晤苦無緣，幸値賔興共綺筵。十五省稀重赴宴（今歳江南鄉闈重赴宴者惟翼與姚鼐二人。翼蒙賞三品職銜，鼐四品職銜），廿餘科又續同年（新科舉人例得敘先後同年）。未甘老病人扶拜，爲有恩榮客賀遷。傳與儒林作佳話，江南江北兩華顚。

隨園弔袁子才
隨園風景尙依然，今日重過剰故阡。花藥尚爲才子艶，亭臺能守後人賢。十年俯仰成陳迹，並世交遊亦㝛緣。老我獨傷同調盡，臨行能不重留連。

燕子磯
燕子磯邊坐結趺，嵐氛雲氣兩糢糊。平明放棹棲霞去，一幅烟江叠嶂圖。

夢亡弟汝明
久不音容接，驚看異舊時。一寒何至此，逝者竟如斯。經懺聊追福，紙錢或㝠貲。惟將兩行淚，滴與九原知。

聖誕日早起艤舟亭行禮
久不朝叅慣，宵眠恐起遲。誰知一覺醒，猶是四更時。喚夢驚僮僕，填枵具粥糜。何當將此意，上達九重知。

外孫湯文卿中式舉人喜賦
我方重赴鹿鳴筵，又喜東牀有後賢。一代賓興傳異事，外孫外祖敘同年。

哭蔣瑩溪
死盡交遊只剰君，君今又去更誰親。想因我命應孤獨，先降災星到故人。

其二
山陽笛已渺難追，數盡寧論日早遲。君去不須愁寂寞，我來應亦不多時。

其三
飾巾待盡便登程，屬纊惟餘我送行。眼看垂危無術救，剰將雙淚寫銘旌。

題明末肇高雷廉瓊五府巡撫李武舟家傳後
掌大山川瘴海濱，前朝殘局有勞臣。馬場十八先生外，又一孤忠殉國人。

其二
是何節度强支持，戰敗丹心死不移。并少一杯乾凈土，預題止水後園池。

稱詩
稱詩何必苦爭新，無意爲詩境乃真。水月鏡花言外意，雪來柳往景中人。江東杜甫雲垂暮，枕上歐陽夜嚮晨。莫食地肥烟火氣，仙人掌有露華新。

五更不寐
倚壁燈光小炷留，宵眠醒必五更頭。吾身自有時辰表，不用雞人報曉籌。

題金素中太守西瀛小築圖
家傍黄山客晉陵，寓齋十笏占西瀛。雅人所至皆名迹，况有林巒結搆精。

其二
曾驅五馬走驂驔，澤遍閩南又濟南。縮本摹來雖尺幅，胸中海岱已全涵。

里俗戲劇余多不知問之僮僕轉有熟悉者書以一笑
燄段流傳本不經，村伶演作繞梁音。老夫胸有書千卷，翻讓僮奴博古今。

村劇有鄧尙書吃酒戒家人有乞詩文者不許通報惟酒食相招則赴之余近年亦頗有此興書以一笑
老怕囂塵費往迴，蓬門無事不輕開。乞詩文者俱相拒，或有佳招我自來。

其二
安樂窩中簡送迎，苞苴來亦領人情。明知未必皆真意，或有人猶愛老成。

佳句
詩從觸處生，新者輒成故。多少不傳人，豈盡無佳句。

夢偉兒
多年不見見逾親，相對惟餘淚滿巾。夢斷不知何處去，殘燈無燄碧如燐。

老友莊似撰（别字虚菴）官關陜三十餘年洊陞牧守今年老致仕貧不能歸遠承書訊詩以寄答兼望其早回
朋簮氣誼最相親，一别俄驚三十春。顔狀久應靑髩改，情懷猶是白頭新。遊踪王粲登樓賦，近局陶公漉酒巾。得及此生重見否，大家都是暮年人（君今年七十六，余八十四）。

其二
寄來書札尙專精，想見康强老眼明。躁進不爲偏躁退，高官已做又高名。晚年樂事惟良友，家計貽謀付後生。我已移居履道里，速來相伴作耆英。

蟻陣
萬蟻紛紛各逞强，縱强能占幾封疆。可憐不自知微末，結陣居然作戰場。

庖人具羊肉味極雋美戲書
食單空滿幅，雋味獨炰羔。旣飽仍頥朶，非飢亦腹枵。漫誇燒胃爛，應是易牙調。口福今何幸，儒餐無此肴。

曝背
曉怯霜威犯髩皤，擬營暖室怕錢多。牆根有日無風處，便是堯夫安樂窩。

重赴鹿鳴詩海内名流屬和者三四千首暇日編輯長卷戲書於後
桑榆景受國恩深，引得名流共苦吟。白雪一歌無下里，朱絃三歎有遺音。癡心尙想佺喬壽，佳話仍添翰墨林。老健未須嗟大耋，聊將鼓缶當鳴琴。

江南豬
揚州一屠肆，專賣江南豬。不論肉多寡，印以紅圖書。其價貴什一，遂爲衆所趨。豈知毛已去，誰能辨肌膚。倘遇石季倫，味别雞骨烏。不免贋物敗，貽笑柔福姑。

再哭瑩溪
舉目無親剩隻身，觀居此世亦何因。强援後輩爲同輩，又看生人作死人。纔是對牀風雨夜，俄驚餞臘柳梅春。淚絲有盡悲難盡，八表停雲獨愴神。

目暗
作文須識字（昌黎詩），老眼欠精明。尙擬攤書課，幾同潑墨成。之無非姆敎（香山生七月，識之、無二字），何况豈人名（鄭以偉入閣，票旨以「何况」二字爲人名，見《明史》本傳）。拚得雙眸眊，糊塗過此生。

虚名
虚名久已積年陳，猶聽無憑宿世因。難道虚空如此大，不能容得一傳人。

再題諸名流屬和重赴鹿鳴詩長卷
工歌堂上奏苹蒿，重憶賓興典物昭。禮樂尙存三代古，衣冠肅拜九閶遙（宴前先望闕行禮）。文昌風景描難就，司隸威儀靜不囂。我比新郎君更幸，榮遷不藉燭三條。

三考
昔人三考纔三品，撫字心勞有况鍾（見《明史·况鍾傳》）。愧我身無民社責，坐膺此秩比酬庸。

輪迴
莫飲迷魂湯一杯（相傳人死後飲迷䰟湯，則忘前世事），佛家原說有輪迴。只慚黄髮扶笻叟，翻向來生作小孩。

雜感
人謀常向巧中疎（陸放翁句），蘭偶當門本易鋤。枉自守株猶待兎，幾曾緣木可求魚。曲肱奥室閒無擾，曝背晴軒暖有餘。任是塵緣蝟毛集，吾身自有指南車。

擬旅思
家住江南黄葉村，浪遊何日返柴門。日斜疲馬荒山道，中有羈人未斷䰟。

歲晏
老猶頑健眼纔花，似覺年光尙未涯。館閣人皆成後輩，詩文集頗列名家。身無遺憾常安枕，室有餘閒自煮茶。預喜麥收炊餅大，陳瑩中擬傲京華。

重赴鹿鳴詩和者旣多或勸余刪潤勒成大卷書以見意
牛腰麄卷聚文心，都是名流大雅吟。聊喜抛磚能引玉，豈須㸃鐵始成金。人才輩出如連茹，同氣相求自盍簪。嬴得老夫誇口說，苞苴滿屋總璆琳。

紀夢一笑
卅年屏跡隱蒿萊，夜夢無端見斗台。我不憶他他訪我，得非富貴逼人來。

其二
同在夢中夢，猶期人上人。似聞玉皇案，待我備朝紳。

豐收景象
歲酒何辭罰爵先，三蕉葉後便安眠。欲知今歲收成好，爆竹聲多倍往年。

夜寐
麗譙梆鼓月昏黄，最樂無如夢蝶牀。堪笑錢郞圓木枕，畢生不到黑甜鄉。

旬日無詩
天機雲錦朗昭囘，刀尺徒勞費剪裁。怪底經旬無一句，等他有句自然來。

五更不寐
結習難消已作魔，夢囘不覺續吟哦。雞初鳴到雞聲歇，枕上詩功兩刻多。

其二
星斗闌干月下絃，沉沉梆鼓夜如年。老人夢醒荒雞呌，窗外窗中兩不眠。

其三
遥知霜氣颯寒空，小炷留燈一穗紅。臥榻㫄偏有鼾睡，鬅童頭已觸屏風。

所見
世風日下似頺波，蒿目何當挽魯戈。暮夜乞憐猶有恥，如今白晝乞憐多。

豐景
歲朝春果大豐年，四野歡聲遍陌阡。米價頓輕幾减半，人情愛好不求全。墓少乞墦餘祭肉，村多賽社沸神絃。只嫌穀賤傷農處，賣到街頭不值錢（米貴時斗三四百文，今百七八十文）。

臘月廿四日大雪
曉窗驚見雪成堆，預卜豐登遍九垓。堪笑此翁都不管，只誇步屐可探梅。

窗前雞
捉來便殺亦何傷，窗外相依日已長。不覺慈悲心一動，也如堂上坐齊王。

嘲梅
南梅北杏各爭妍，地氣人工有轉旋。鄧尉山前香雪海，如今真欲變桑田（種梅處多改種桑，葢蠶利厚也）。

其二
水邉籬落影横斜，品格高寒另一家。何事不知先避俗，官方開印亦開花。

野夫
網漏吞舟一野夫，少年館閣晩江湖。詞林故事惟香茗（來宗道作相，笑倪元璐屢言事，謂「渠何必多言，詞林故事惟香茗耳」，時稱爲淸客宰相，見《明史》本傳），名士高年入畫圖（陸放翁詩：「團扇家家畫放翁。」）。寧復鑼聲催傀儡，已收撞末舞都盧。只慚詩不求工處，共笑吳獃膽太麄。

卷五十三　辛未
辛未元日
燭影摇紅燄尚明，寒深知已積瓊霙。老夫冐冷披衣起，要聽雄雞第一聲。

其二
纔看重赴鹿鳴筵，况値江鄕大有年。天幸已多非敢望，飯緣未滿似猶延。惜無好友聯裾屐，剩有閒情付簡編。早喜春光引淸賞，傍花隨柳過前川。

修短
修短難憑日易斜，彭殤同度此年華。也虧人壽原無定，引我高年願尙賒。

新歲
新歲猶遲淑景融，已看兒女換靑紅。輿夫製得新棉襖，舁轎街頭也自雄。

其二
袖手相看畏朔風，人人都想擁爐烘。不知凍面皮皆赤，只道貪杯發醉紅。

大寒
大寒節候正寒增，添得寒衣又幾層。曷旦鳥先愁露宿，紇干雀轉願炰烝（用昌黎詩意）。熾爐熱减紅無燄，殘雪凍乾白有稜。卻是今年時令正，太平日月倍升恒。

紅梅閣探梅
滿街簫管競繁華，閏歲春遲柳未芽。趂得今朝風日好，紅梅閣上探梅花。

其二
節物今年雪兩囘，老夫踏雪要尋梅。江南今歲春寒甚，二月中旬尙未開。

閒民
中歲歸田賀季真，四民之外一閒民。敢希孔廟廡間肉，猶是盧生夢裏身。光景常新惟好句，取攜不盡是芳春。只慚自命居何等，老作吟窓擁鼻人。

探春
何處探春作冶遊，敎人指說老風流。影娥池上凌波歩，初月梅花第一樓。

浮論
浮論無稽㮣可刪，墜淵加膝相囘環。適從何來蠅集此，聊以充數蝨其間。丈夫動足有萬里，寒士待庇逾千間。局促轅駒豈足道，出門一笑開心顔。

江陰别業頗有竹木之勝率題絶句
邵堯夫偶結行窩，虧得前人剰澗阿。屋宇要新園要舊，貪他老樹綠陰多。

其二
常時只想避囂塵，晞髪扶桑未有因。今日始看林壑就，可憐已是白頭人。

杜門
杜門謝客靜無譁，一縷爐烟自煮茶。茹素詩兼蔬筍氣，服麄心賽綺羅華。雪消簷溜晴天雨，梅映池痕水底花。淸景眼前隨分好，何妨卽此送生涯。

閱邸報有粤西宜山縣民藍祥年一百四十二歲聖恩賞給六品頂戴御製詩章匾額並建坊銀幣恭記盛事
兩古稀年并一身，昇平人瑞有耆民。直從九老香山會，千有餘年見此人（香山九老會。惟李元爽一百三十六歲，僧如滿九十五歲，餘皆未九十）。

其二
人生誰不慕高年，百歲光陰已似仙。到得添籌添破格，敎人不敢想隨肩。

其三
計年杖國兩輪囘，省得浮提又換胎。卻笑癡頑駘背叟，君年六十我纔孩。

寒甚
寒戀重衾夢尙迷，臥聽梆鼓小樓西。家風熟我刑于化，懶到荒雞亦少嗁。

題范洽園編修詩稿
海内生才本有涯，幾人彩筆擅江花。古人好句吾猶妬，况遇同時大作家。

虎邱後有一三足犬其足前一後二吠而不能行又有一六足牛其四足如常牛背上忽增兩足但下垂而不至地當額有圓肉瘤肩上又有一孔深三寸許察其皮毛皆渾然天生非人力所矯揉者人間所未見也
物反常爲妖，走者蹄必四。何哉虎邱塘，咄咄傳怪事。犬則少一腿，牛則多雙跂。遂使來往人，爭解慳囊施。吾聞三足能（音耐，平聲），羽淵昔爲癘。亦聞一足䕫，超踊能作氣。爾犬顧何爲，蹄前一後二。但解偃臥嘷，難使逐狡噬。縱戴進賢冠，階下怎拜跪。縱錫儀同號，馬上誰抱置。崖柴狀可憎，瘈咬猛須避。偶然一骨投，匍食力徒費。車聊歇驕載，書難黄耳寄。吾聞太牢公，負重遠能致。形雖龎然大，性則馴可肄。在滌謹秣芻，大饗肅賓祭。角防鼷鼠鑽，牢故輻衡衛。駛蹄沙行駝，團跡磨旋蟻。蒲韉可挂書，揉木可于耜。弭釁犒師功，攘利蹊田計。胡爲體槎枒，肩若增兩臂。徒可赴順風，卻難履平地。得非夜鳴𤸈，病散在肢體。遂使笨筋骸，贅疣作虚器。此一犬一牛，見者競駴異。方今世昇平，運正郅隆治。麟鳳在郊棷，魑魅屏荒裔。而乃兩不祥，變幻出衢市。沴氣偶獨鍾，固無大關繫。水孽非支祁，山精詎負貳。見怪不之怪，怪乃自消替。譬如木有癭，禾苗有秕穗。卽在横目民，豈無殘疾廢。四肢或不仁，五官或不備。總在燾育中，難守拘墟智。狺狺重鋂盧，豢之守門第。抎抎（原从爿）千斤犍，殺之享軍士。免使庸耳目，諾臯炫聽視。

靈巗山館弔畢秋帆制府
靈巗山館好邱樊，吾友居停席未溫。過客尙㝷淸閟閣，籍官幸免奉誠園。錦帆涇駛無游舫，響屧廊空有斷垣。太息盛衰纔廿載，徒令憑弔一銷魂。

玄墓看梅
玄墓看梅破曉寒，遲來數日已開殘。替身幸不辜來意，開遍山山白玉蘭。

到家正値山茶花盛開
㝷春步屧遍蘇臺，帶得餘香轉櫂囘。笑比秦宫花裏活，到家又值海紅開。

湖塘橋看神會
錦天繡地破囊慳，可惜都忘物力艱。要是太平眞景象，二鬴旣飽得游閒。

昨歲檀橋門首與同看小茅山會今檀橋已故香會又届期不勝感愴
昨歲歡場共冶遊，小茅山會此停騶。傷心重過烏衣巷，兩白頭今一白頭。

長齋
長齋竟日斷羶葷，阿耨香淸手自焚。莫道貧儒少康濟，餵雞餘粒雀還分。

歸田
不是歸田早，何因萬慮輕。境皆胡蝶夢，書亦野狐精。聊取含飴樂，猶貪畫餅名。後人應歎羡，到老享昇平。

天籟
鳥語花香孰主張，春來無物不含芳。荒雞不自知天籟，每到應嗁便引吭。

哭筠浦相公
晩景何期有此哀，通門高竟泰山頽。生多遺愛留三省（厯官江省最久），殁尚賢聲遍九垓。老健不須扶杖拜，恩深未敢乞身迴（公常有乞身之恩，以恩重不敢）。獨憐衰朽將誰倚，無復餘光到草萊。

其二
交誼苔岑五十秋，喜聽揆席懋勳猷。登龍門有人增價，￿旋馬㕔無地晏游。别久尙期杯在手，年高應亦雪盈頭。平津閣卽西州路，那禁羊曇涕淚流。

靜中
靜中觀物化，觸處見生機。蛙蚓皆天籟，藜蒿亦地肥。波空鳬泛泛，風軟燕飛飛。我不談儒理，仍如鼓瑟希。

偶得
果入輪迴要換胎，得新軀殻亦何哀。只嫌老馬爲駒處，八十翁翻作小孩。

其二
白晝蕭齋手一編，非關積學爲消閒。不知銅臭胸無字，何術支他日似年。

入耳贓
元禮門高萬仞岡，肯敎代作嫁衣裳。四知金到雖麾去，已是人間入耳贓（有人乞副憲孫薪向地方官説情，許以厚賂。薪斥去之，謂此言聞於我，卽是入耳贓也。見姜南《瓠里子筆談》）。

城北門外有長濠一道萬柳參天綠隂可愛偶因拜客遇之率賦
晉陵城北古濠邊，千樹垂楊罨野烟。八十年來身未到，今朝始識蔚藍天。

午節前連日大雨誌喜
連日幾憂旱，今朝犂盡翻。天曾無德色，人已定驚魂。豈必土龍乞，早看秧馬奔。多稌先有兆，大稔遍江村。

其二
彌空解澤信知時，城外栽秧内水嬉。苦樂雖殊情則一，大家都快雨淋漓。

内姪劉慕陔運副自潮州致政歸里喜贈
敭厯功高遽引年，生平宦轍總遐邊。南經陸賈降陀地，西闢張騫鑿空天（先曾駐西藏三年）。拾級正堪前齒屐，收篷偏趁順風船。始知身處脂膏潤，原有文臣不愛錢。

新晴民皆跨街晒衣肩輿多從裲襠下過
積雨初晴衣共晒，街懸窮袴裲襠多。老夫不受淮隂侮，也復低頭胯下過。

水閣看龍舟競渡
水嬉金翠活龍鱗，遊舫千艘沸水濱。舉國若狂吾亦頗，屢豐年歲耄期身。

不寐
不但飛蚊擾，周防徹夜勞。癢從毛孔出，疿突塊痕高。恨不多添手，來供到處搔。何當秋早到，酣睡得通宵。

暑不可耐劈瓜六片分縛於胸膈項背以敵炎歊戲書
抱氷應笑越王癡，貼得瓜瓤冷沁脾。翻似漆身爲癩子，滿身紅得血淋漓。

養生
緑葠難購且黄精，垂老方纔講養生。羊去補牢殊已晚，豚追入苙又何驚。新詩寧復論工拙，故事偏難記姓名。此卽南華飲河法，何須遠慕北溟鵬。

窻雞
喌喌呼來矮屋西，可憐啄食只糠粞。有時竟日無人喂，猶奮飢腸盡力嗁。

晒衣
已似毘盧偶掛單，腹無書晒愧詞壇。羊頭簽敢窮珍饌，犢鼻褌聊傲晾竿。一息尙存延喘易，百骸俱敗復元難。巾箱遍檢衣衫晒，似尙先籌禦歲寒。

剥啄
偶聞剥啄打柴門，輒厭蒼苔屐齒痕。世已我遺成棄物，更從誰去借餘温。年衰敢冀身還健，食少差欣事不煩。朝粥半甌宵一■〔⿱穴⿰爿怱〕，又看秋信到江村。

夜起
不知是曉光，抑是殘夜色。但覺一片淸，新凉徹肌骨。

自幸
兩板衡門二頃田，書生願已不虚懸。慚他踏鼓東華客，高臥江湖四十年（余自四十六嵗歸田，今八十五嵗，里居已四十年矣）。

幻夢
泥絮風情久不狂，如何竿木又逢場。無端七十年前夢，重挹羅幮粉汗香。

露坐
星斗闌干夜氣淸，淺凉坐到月初更。忽聞孩穉爭喧噪，撲得流螢似捉生。

其二
貪凉露坐曲欄東，專候雲開月滿空。誰識月光猶帶熱，最凉還在月隂中。

遣興二首
三間砥室凈無塵，老作人間一幸民。雞憚爲犧先斷尾，鵠難中的反求身。白頭到處招人厭，靑眼憑誰向我親。樂地總歸名敎内，奔馳多愧枉勞神。

其二
剔盡殘燈夜嚮晨，商量要保不訾身。儒門風味從來淡，老境詩篇不鬬新。聊復收香如倒挂，久將嚼蠟看橫陳。只憐孤寂無交契，把卷惟應對古人。

譙鼓
譙鼓聲殘接曉烏，牀邊側几一燈孤。不知偶得驚人句，可有前人說過無。

乍冷
正愁溽暑似洪爐，忽漫秋風冷切膚。乍冷欺人吾不怕，巾箱尙有管寧襦。

七月三十日常州新造寶塔燈觀者坌集
俗愛嬉遊是晉陵，巿頭米價漸加增。可憐滿肚皆藜莧，出郭爭看寶塔燈。

比鄰楊雲珊家老桂大開香透余室喜賦
比舍得芳鄰，如行慧山路。但聞桂花香，不見桂花樹。

每日飯後庭中行六百步冀以流通血脉遂成老年日課
不可徒行舊大夫，聊當行藥步庭隅。磨牛踏處惟陳跡，垤蟻旋來總坦途。飽食不敎攤飯臥，傴行時亦没階趨。更添短拐相帮處，自笑無官尚給扶。

朝衣
久叠朝衫歲屢更，一年兩度衒恩榮（聖壽及元旦）。出游未共春衣典，起早翻如夜繡行。侍女熏香殊故事，書生服采記初程。曾經六十年收笥，冷暖相關倍有情。

衵衣
老去令人服侍難，凉思披裌暖思單。衵衣頻換防生蝨，又恐更衣犯曉寒。

九秩
九秩開籌髩已皤，壯心尚擬奮提戈。嫖姚遠出祁連塞，劉秩親麾曵落河。雞豈惡聲天下曉，馬皆健足雪中過。歸來獻捷明光殿，傳與邊關唱凱歌。

卽景
千株垂柳綠當門，罨畫溪山是此村。何必平泉金谷墅，有濃陰處卽名園。

勇退
生長江南髩已皤，也曾績學戒蹉跎。書生敢與人論福，老境惟期樂有窩。膴仕榮華辭最早，太平歲月享尤多。倘非勇退甘閑散，或恐亨衢有折磨。

孫曾
孫曾羅列要遨頭，披簿呼來作近遊。吃飯穿衣吾不管，燕貽各有乃翁謀。

冒雨尋菊
節過重陽菊遍開，也須晴爽好銜盃。有何急事東籬下，帶水拖泥笠屐來。

流光
流光坐擲寂寥中，天以無聊困此翁。老去作詩多七絕，又從廿八字求工。

幻夢
卅年屏跡隱蒿萊，夜夢無端見上台。我不憶他他訪我，得非富貴逼人來。

上塚
已是橙黄橘綠天，出郊滿路説豐年。柁樓斜挂金銀鏹，知往鄕間上塚船。

浮論
毁有求全譽不虞，祗應自握定心符。絮衣頻喚縫人補，藜杖聊當倩女扶。蠅可遠飛緣附驥，馬經屢寫或成烏。識真自有蘭亭本，肯逐時流説菀枯。

皓首
皓首猶勤手一編，叢殘舊稿卷盈千。虚名垂老將傳世，活一年多百十年。

秋風
十笏書齋坐泬寥，門無俗客把門敲。秋風吹落梧桐葉，露出梢頭老鸛巢。

譙鼓
譙鼓三撾夜嚮明，書生事已近殘更。壯夫不爲雕蟲技，下士大笑蒼蠅聲。冷蘂尙留殘菊艶，早香漸綻老梅淸。小春已覺風光好，預擬尋芳帶酒鐺。

凉枕
氷霜氣已失暄和，凉枕如何戀夢多。莫是壯心猶不已，暗中自煉鐵頭陀（億生笑余冬月尙枕凉柁，不知余終歲皆枕此，慮頭面有虚火也）。

揚州
緑楊城外泛輕艭，放眼先開四望窓。柔櫓搖如魚掉尾，快帆掠似鴈横江。馬頭冠葢長亭路，牛背兒童短笛腔。囘憶昔遊將廿載，依然風景似鄉邦。

消閒
消閒還藉讀書功，已似殘燈燄不紅。年紀益增學益退，得非真个老還童。

坐守
經年坐守故書堆，一事無成信可哀。始覺孟嘗門下客，雞鳴狗盜亦奇才。

水轡頭（冶坊濵遊船將泊，先快當櫓急搖三匝，名水轡頭）
俗愛嬉遊是虎邱，翻新市語亦風流。冶坊濵裏船將泊，先放三囘水轡頭。

壬申元日
新年又益海籌長，八六耆齡力尚强。笑引古人相比較，居然已勝郭汾陽（汾陽年八十五）。

喜晴
窮陰匝月困愁霖，我道將來必有晴。今日果如吾所料，一輪紅日滿窗明。

早醒
荒雞腷膊一燈昏，風露寒侵夜嚮晨。譙鼓未終殘夢破，人間第一早醒人。

閲明史有感於萬安罷相道上看三台星事
遂初中歲賦歸來，憑仗昇平養不才。四十餘年高臥穩，豈猶囘首看三台。

論詩
在官日少在家多，擬奮才名耿不磨。今日詩篇頗傳世，不知久暫究如何。

杜門
深巷春寒少物華，杜門聊喜靜無譁。筆花五判書通畫，蕉葉三杯酒吃茶（夕飲酒三小杯，渴則以苦茗解之，故云酒吃茶）。老閱人情今舊雨，閒占天意暮朝霞。待看爛熳韶光遍，自覺飛騰暮景斜。

送億生赴關中書院
飢驅從未慣，此别最酸辛。君去三千里，吾將九十人。定多懷古作，聊救在家貧。尚冀歸來早，相攜酒一尊。

僮約
少日曾嗤蝨處褌，老來習懶漸成眞。預頒僮約如軍令，除了看花不出門。

長晝
掩關長晝守蘧廬，何物消閒度索居。虧得健忘無記性，古書看過似新書。

紫薇花
一爐香篆一甌茶，點筆研朱日未斜。看到古人詩妙處，渾身癢似紫薇花。

論詩
詞客爭新角短長，迭開風氣遞登場。自身已有初中晚，安得千秋尚漢唐。

郊行
桃蘂將開杏未殘，出門隨處引淸歡。袛將野色供詩料，俗煞岐公至寶丹。

重陰
天容如墨晝須燈，黯湛常如宿霧凝。我欲出頭天外看，不知上有幾多層。

杜牧詩
詩家欲變故爲新，只爲詞華最忌陳。杜牧好翻前代案，豈如自出句驚人。

生計
偶然高興早歸田，又不能營什一錢。佐飯有羮惟剪韭，製裘無力且披綿。虚誇紅藥翻堦色，漸似黄楊厄閏年。只有香山解娛老，楊枝駱馬重流連。

塘橋雨中看桃杏花
春漸暄和柳放芽，扁舟閒泛攬韶華。莫嫌暮暮朝朝雨，且看年年歲歲花。路是近遊纔廿里，市雖小集有千家。出門何幸天緣好，又見新晴絢晩霞。

示兒輩
世業靑箱孰䕶持，袛應擇地避欹危。犯而不校人何怨，富果堪求我亦爲。娛老只貪無事福，尋芳猶作有情癡。只慚多少佳風月，供我書生遣歲時。

枕上忽得花無桃李非春色人有笙歌是太平一聯洵屬佳句不知是前人成語抑係偶然䣊來爰足成之
枕上猶聞夜柝聲，忽然得句未經營。花無桃李非春色，人有笙歌是太平。脫口自因詩境熟，入懷豈拾唾餘成。只慚造語非親製，贋本蘭亭浪得名（後得都穆《南濠詩話》，乃知此聯係明人楊孟載所作。明初詩人有高、楊、張、徐四家，謂高季廸、張來儀、徐幼文，楊卽孟載也）。

掩關（壬申初冬續刻）
不是先生故作高，掩關默坐度無聊。磨牛踏處惟陳迹，梁燕歸來尙舊巢。少日氣曾冲北斗，老來甘自守東臯。只慚如此收殘局，空負詩中一世豪。

手一編度日竟作常課而每日應行之事轉視爲冗散漠不關心書此一笑
嗜痂拾唾一癡翁，只道攻書可啓蒙。誰識廢時失事處，翻存辛苦讀書中。

蕭齋
蕭齋燈火讀書聲，中有頺唐一老生。才短本無經世用，時清敢尙去官名。茶烹北苑筠爐火，芋搗東坡玉糝羮。此境儘堪娛永日，何須别結鷺鷗盟。

書賀雲瀾内姪得子
洗兒盆暖試嗁聲，喜氣祥光溢戸庭。八十六翁來作賀，便如南極老人星。

閒寫
不衫不履不衣冠，獨立蒼茫樂老槃。涉世更無同輩在，聞名都作古人看。語方接席須重譯，候未披棉畏薄寒。說與外人渾不解，瑶琴何必對牛彈（俗以不知音者爲對牛弹琴）。

八月廿三日艤舟亭看桂花
不信高年偶冶遊，能招衆目共凝眸。桂花香裏人如海，不看紅粧看白頭。

答崔曼亭觀察同年見懷原韻
四海靈光獨巋然，朋簪喜有老同年。塡胸古籍文爲富，脫口新詩句欲仙。熊軾巡邊無賊壘（君觀察湖南，教匪不敢入境），鯉庭迎養有樓船（今就養嗣君南汝光道署）。何當千里來相訪，兩叟同垂盛事傳。

其二
壯年宦跡各飛鳴，中歲歸田始結盟。已芼庾郞三韭菜，不甞樓䕶五侯鯖。傲霜老態空雙髩，畫餅虚名遍八瀛。聊趁秋淸風日爽，好㝷菊圃賞繁英。

蟻羣
眼看古往又今來，蠕動何窮萬蟻堆。我亦蟻中之一蟻，何能突出蟻羣來。

忽得偉兒遺扇感賦
雲烟過眼散紛然，遺跡猶留便面傳。他日我來尋去路，不知何處大羅天。

藍菊
豈向藍田墅裏遊，白叢紫艶滿平疇。桂前荷後無花看，賴汝彌縫一段秋。

癡病
中歲歸來忽作癡，有官不做去吟詩。如今癡病剛纔好，已是殘年逼耄期。

牛塘橋懷古（明初取常州，徐達被圍於牛塘橋）
開國名臣此詰戎，曾經小衂陣雲中。世無百勝英雄將，地有重圍捍禦功。今日平疇禾遍綠，當年堅壘血流紅。經過始覺吾生幸，一様川原不戰攻。

郡城菊事甚繁好事者又標以美名有曰醉楊妃者有曰粉西施者於陶家本色去而益遠矣書以一笑
種菊陶籬得地偏，誰知物性有推遷。而今也帶胭脂氣，艶紫嬌黄各鬬妍。

楊舍道中
心齋長日守東臯，偶泛輕橈散鬱陶。野籪過船搔背癢，矮牆取果等身高。翠微得雨山新沐，黄茂登場地不毛。九月授衣吾已具，豈煩人贈舊綈袍。

高年
共說高年好，高年敢自尊。與誰談舊事，舉世厭陳人。詩已寒蟬噪，心猶尺蠖伸。桑榆留暮景，珍此歲寒身。

江陰道中
一枝柔櫓泛輕橈，橘綠橙黄九月交。碎石砌牆無縫巧，老藤絡土有根牢。豐年野宿無心警，永夜淸吟亦口號。倚檻莫愁風露冷，巾箱尚有舊綈袍。

獨立
獨立蒼茫度寂寥，結廬人境穩東臯。翠微經雨山新沐，黄茂收場地不毛。野籪過船搔背癢，矮牆取果等身高。只慚好景無佳句，空負詩中一世豪。

鄕居
畏壘鄕居似野僧，蕭然氣味冷如氷。割禾地頓低三尺，種麥田翻顯百塍。露積場皆堆突兀，新篘人有醉懵騰。老夫倚杖柴門外，閒向斜陽數過禽。

宵行
旅跡孤無伴，宵行限有程。嘯聲何處鬼，村影尙非城。足倦屢嫌重，衣寒翻覺輕。何當一甌粥，燈火候深更。

題黄道婆祠（松江初來敎人織布者）
一技專長濟萬邦，故應祠廟赫旌幢。高樓占天不占地，平水通海又通江。未有蠶桑人挾纊，共勤機杼女鳴窗。君看鶯脰湖邊月，夜夜寒燈剔短釭。

過靈巖山故人塟地已易主矣感賦
買得靑山作殯宮，書生願力故豪雄（主人購此地，頗費心力）。豈知身後牛眠地，又換生前馬鬛封。礱石纔鐫新勒碣，䕶墳卽用舊栽松。靈巖一片佳山水，留作他年弔古恫（公自言：「吾塟此，使人長指某人之墓，足矣。」）。

漸矮
上堂須要攝齊升，舊著衣衫覺暗增。兒軰漸長吾漸矮，聊欣跨竈有先徵。

孫武子祠堂假山石歌
是誰巧琢山石秀，不取其肥取其瘦。百萬蜂窠紐作堆，藕孔玲瓏竅穿透。俯瞰將身入坎窞，仰睇鑿翠開戸牖。人工巧處卽天機，斧斤無痕似絺縐。我思朱勔常（詩鈔作當）年貢花石，搜盡吳門好岩岫。黄紙封來便屬官，發屋毁垣肯遺漏。此石不知何處藏，米顚恐無此長袖。獨思孫武本將才，投石超距指揮就。豈屑更占風雅名，今人拄笏看、礪齒潄，位置一卷想傳後。我將遠馳域外觀，姑妄言之列坐右。移作䕫府城邊八陣圖，長在江心噴濤吼。

揑塑傳眞（虎邱陸起元以揑塑人像稱能手，余亦令其揑成一軀，供以小龕，戲題於左）
我聞西天大秦國，一大佛像高摩天。百尺桅竿胯下過，只如淮陰受侮惡少年。自從象敎西來後，中土彷製遍八埏。畫家亦有寫生法，縑素尚扁此尚圓。劉鑾楊惠各絶技，技出妙手兜羅棉。身隱帳中聽人議，肥則稍减瘦則添。遂令一身化作千百億，心縱未廣體自胖。我來虎邱偶游戲，三寸小龕妥位置。靧面泥美人，空心紙皂吏，一様翻新擅絶技。笑我方師天竺古先生，乃與此曹同把入林臂。

哭李嗇生郡博
朋簪囘數幾心交，腸斷揚州廿四橋。步屧過從無半里，盤餐留話動連宵。喜聞質庫開闤闠，更買高閎俯麗譙。獨有故人餘老淚，更無灑處湧如潮。

相國尹文端公節制兩江四十餘年遺愛在人久而弗替今蘇州新建名宦祠奉神主入祀翼以老門生得襄盛舉欣忭難名敬賦以誌
傑搆尊嚴五百弓，名臣入祀典儀隆。死如可作吾誰與，没尚難忘世自公。嘉樹好栽丞相柏，孤標獨挺嶧陽桐。尚留白首門生在，親見勳庸勒鼎鐘。

經史翼宸故居
城東經過舊靑門，天尺軒猶綠蔭繁。三步囘車仍腹痛，最難忘是舊承恩。

香牛皮席
香牛皮席擬凉生，汗漬無眠直到明。笑我著書曾未寸，翻敎忝竊汗牛名。

病起（癸酉秋）
風寒暑濕病相乘，此亦何妨撒手行。勞動滿城相問訊，雖非姻舊亦關情。

爲人寫墓銘後戲題
老去羞留疥壁塵，書丹遣寫墓碑勻。百年白首同歸日，五字蘭亭不損眞。帶減腰圍幾一寸，筆鏖腕力尚千鈞。他年藝苑傳佳話，竹垞貪多恐笨人。

得雨
今年天總代農耕，欲雨而雨晴而晴。不知何福能消受，翻恐都驕作惰民。

宵寐
有語皆成囈，非魂亦作魔。聊書宵寐句，札闥去撝訶（昔人有書「夜夢不祥，書門大吉」爲「宵寐非禎，札闥洪庥」者，故戲用之）。

阿四
阿四頻年爲我忙，飢催羮飯渴茶湯。老來事事需人助，直把僮奴作奶娘。

三並頭蓮（三朶並蒂合成一朶，余名之曰一品蓮，蓋取三口合成品字之意）
一架紅蓮絢綵霞，並頭三朶合奇葩。朝恩已倖加三品，敢復矜稱一品花。

其二
家居那得有更籌，但聽街梆打未休。可惜早興今不用，朝朝醒在五更頭。

曉市
曉市家家要破錢，獨尋煤店解腰纏。買來炭墼盈三百，似尙留儂要過年。