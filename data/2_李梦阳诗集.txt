空同集卷四　四言詩一十五首

禋社

《禋社》，紀成也。今上肇禮于社臣，夢陽以戸部員外郎，從而賦禋社。
元年仲春，吉日維戊。天子肇脩于社，式對二后，協於百辟，既祗既戒。其日丁巳，三星彗彗。
百辟至止，萃于臯門。三星在隅，乃辟乃閽。有渰其雲，有零其雨。赤舄蹌蹌，于壇之所。
八佾剡剡，百燎盈庭。左金右石，鏞鼓孔行。帝命元臣，曰戎朕代。式虔式穆，厥維朕載。
元臣受命，爰肅其躬。月出則光，三星在中。磬管喤喤，有萬斯舞。爰配二辟，犧尊維爼。
於神來格，殷殷番番。龍旂載揚，雷霆啍啍。明明對越，肅肅奔走。神既醉飽，錫辟之祐。
遹皇纉業，配天子京。三辰允禎，曰雨曰暘。皇降嘉實，來牟黍𥝟（一作稌）。敷文戢戈，克紹蒙土。
禋社六章章八句。

辟雍

《辟雍》，紀視學也。
天子至止，于彼辟雍。和鸞央央，其來雍雍。象輅金衡，有蒼其龍。光于廟宮，是依是崇。
吉日維申，脩我元祀。皇祝設樂，鏞鼓萬舞。有筐有篚，以享以祀。羣執肅肅，秉德弗渝。
維（一作誰）其觀者，三氏孫子。其冠峩峩，來忻來止。翩彼鳳鳥，集于東林。繹其觀者，其爛如雲。
自門徂基，辟儼若思。青衿濟濟，以辟以師。爰命祭酒，司業拜手。訏哉嘉謀，作民元后。
帝若曰都，戎言式弘。匪道何程，匪猷曷承。載弼元理，維協乃有。衆拜稽首，天子萬壽。
旟旐旆旆，淵淵伐鼓。皇發辟雍，用惠下土。自天降休，豐年穰穰。藹藹王多吉人，四國用康。
辟雍六章章八句。

甘露

《甘露》，紀異也。元年冬至，甘露降於陵樹。
於辟是興，皇用錫祉。苞有八業，侯茂侯采。
填填墉壑，有嚴廟宮。湛彼露斯，既霑既降。
湛彼露斯，于松于栢。是塈是掇，罔匪澤澤。
菀彼陵樹，有爛其華。盈盈蓁蓁，光于邦家。
蕩蕩上帝，降監在兹。維辟時格，豈曰匪時。
其時伊何，厥陽載升。爰液乃濡，惠我孔明。
其昭伊何，曰帝攸績。靡濫靡僣，甘澍斯獲。
明明昊天，是歆是臧。臣作誦言，告于萬方。
甘露八章章四句。

觀牲

《觀牲》，大儀也。
赫赫明明，天子攸行。以修肇禘，以對于上帝。
天子至止，觀牲于郊。龍旂交交，馬鳴蕭蕭。
帝至于郊，於赫有臨。載穆載欽，曰歲事是歆。
帝降于圉，犧人脱楅。羊牛鹿豕，濯濯。濯濯甡甡，翔帝之圉。其牲孔碩，甫甫麌麌。
城人伐鼓，帝至郊所。干旄淠淠，虎士孔武。乘彼大輅，八鸞與與。昭于萬邦，光于皇祖。
觀牲五章，三章章四句，二章章八句。

效五子之歌

五子歌正德年效作
大禹曰：咨咨太康，女何樂于田？十旬弗返，百姓離逖，女厥緖用殄。洛汭湯湯，流于冀方。曷歸曷歸，我心憂傷。
大禹曰：咨咨太康，敬哉有土，毋荼毒下民。毋曰民小，毋我崇尊，天自我民明威。
大禹曰：咨咨太康，天命難忱，慎德者昌。維帝克堪，奄有萬方。乃罔攸序，上帝殛罰女。
大禹曰：咨咨太康，毋遊于盤，毋荒于田，毋小人是庸，嗜貨靡不顛。毋曰予一人。天下予何，天方降爾瘥。
大禹曰：咨咨太康，彼曰不臧，是謀是從；此曰既經，是戾是戕。不念爾祖，獨不念爾土。嗚呼敬哉敬哉！天罔私騭女。
五子歌五章，二章章九句，一章八句，二章章六句。

有鴟

《有鴟》，諷也。
有鴟有鴟，集于喬林。征夫遑遑，以北以南。居人之子，我是用覃。
東人之子，衣服粲粲。西人之子，車馬有爛。中人之子，噂噂衎衎。
誰屋室潭潭，誰教猱有冠；誰遇人艱難，誰寤寐永歎。
爾視爾友，令色令儀。弗視爾友，靡臧靡嘉。爾視爾友，予德予哲。背姻背婭，罔不愆蔑。
朔日日虧，十月其雷。山川震崩，星辰逆行。二三君子，匪疚匪疾。曰時則然，匪我敢逸。
燕雀在堂，翩翩其羽。鱍鱍魴鱮，在于河渚。弗念弗畜，孰獲爾所。小子作詩，誨言式女。
有鴟六章，二章章六句，三章章八句，一章四句。

青青者莆

《青青者莆》，感遇也。
青青者莆，生于汙池。旟旐有翩，君子攸悲。
有蕩者道，其木喬喬。有鳥嘵嘵，女有巢漂摇。
有石巉巉，在于中泉。我思溉罍，畏子不前。
青青者莆三章章四句。

有兔

《有兔》，閔獵穉也。
有兔有兔，其來𧽢𧽢。有罿𣬐𣬐，虞人之縛。
有兔綏綏，瞻子傷悲。豈女有母，我子無所。
爾粟爾糜，爾有猫狸，云胡樂而？
有兔三章，二章章四句，一章三句。

河之楊

《河之楊》，怨離也。
河之楊，其葉幡幡。子之歸矣，誰與我晤言？
河之湍兮，我心愽兮，庶見子旋兮。
河之楊二章，一章四句，一章三句。

我行

《我行》，思也。
采蝱采蟲，于彼中野。我行思子，瞻望伊阻。
我有籩有爼，湑湑我酤，坎坎我鼓，反反我舞。
有筵有几，我有桃李。不見子都，實維憂矣！
我行三章章四句。

始雷

雷于辰，宜也。然懼其弗施也、弗威也、又弗廣也，作《始雷》。
雷之磕兮，西山之陽兮。翕兮張兮，發坤藏兮，闡而昌兮。
雷之升兮。列缺光兮，驅罔象（叶平。）兮。劃幽匿兮，維民之福兮。
雷𧈅𧈅兮，民愬愬（叶入。）兮。施甘雨兮，昌下土兮，登我稷黍兮。
始雷三章章五句。

我出城闉

《我出城闉》，閔水也。嘉靖甲申秋，久雨水涌，陸地行舟。
我出城闉，浩浩其流。我車我馬，登彼方舟。昔也長薄，乃今舟之。滔滔波塗，昔也疇之。
嗚呼蒼天，雨無其極。淤我良田，浥我稼穡。賣牛買船，賣鉏買楫。夕之朝之，濟有深涉。
彼負者子，涉寒號咷；彼輦者子，䧟泥中濤；彼車者子，馬顫濡毛；彼往來者誰子？冠盖而遊遨。
我出城闉三章章八句。

河之渚

《河之渚》，送鮑氏也。
河之渚，鳬鴈與與。我駕我車，載言送汝。河水濞濞，汝舟淠淠，冬十有一月，甲申者歳。
河之沙，浩浩其霜。人廬人處，子也獨行。廬匪不懷，兹非我邦。豈無念處，旋我舊鄉。
舊山有廬，溪則有魚。有車馬驅，有琴瑟笙竽。烈風旆旆，寒日冰瀬，汝征汝邁。
山有栲，亦或有栳。魚潛于淵，或在于沼。芻蕘之言，君子敬聼：慎爾威儀，擇爾友朋。
河之渚四章，三章章八句，一章七句。

型範

《型範》，省躬也。
器土必型，器竹必範。綏則有蟬，冠則有范。哲人畏威，爰矜爰業。省之察之，春冰是涉。
帝命攸畀，而胡罔嘉。忽心乘之，厥玉斯瑕。聖戒罔念，賢省日三。輿則倚之，立則如參。
淵魚負水，谷鳥嚶嚶。賢豈在貴，愚匪無榮。維彼賢人，省躬靡疚。彼愚何人，外華中垢。
型範三章章八句。

歸壽

《歸壽》者，李子爲東墅子作者也。東墅子年六十，其子經自大梁，馳而歸壽焉，於是作《歸壽》。
春日既熙，有繁其梅。爰啟我堂，我尊我罍。穆穆其賓，揖讓先後。介我眉壽，飲我清酒。
爾生之辰，爾子遄馳。何以獻之，玉斗金巵。春華載殷，舞衣斕斑。庭樹青蔥，鳥鳴關關。
又何獻之，嵩高之松。翠蕤屈枝，盤盤如龍。又何獻之，維河之鯉。玉鬐曜陽，金鱗泚泚。
歸壽三章章八句。

空同集卷五　古體詩三十二首

衛女操並序

舊説衛有賢女。趙王聞其賢，請聘之，未至而王薨。太子曰：「吾聞齊桓公得衛女而霸。今衛女賢，欲留之。」大夫曰：「不可。若賢女，必不我聼；若聼，必不賢。不可取也。」太子遂留之，果不聼。拘於深宮，思歸不得，援琴而歌。曲終，自縊而死。
有狐綏綏兮在彼河梁，我欲濟之兮河無航。瞻彼故丘兮淇水淺淺，懷我父母兮不能奮翻。嗟嗟！不能奮翻，予安用存兮？

漆室女操並序

漆室女，魯人也。倚柱悲吟。鄰人問曰：「欲嫁乎？」女曰：「吾憂國傷人，心悲而嘯，何言欲嫁乎？」遂自經而死。
父母不聼女言，女義不至公門。嗟嗟柰何？朝倚柱而吟，暮倚柱而歌。知我者謂我心憂，不知我者謂我求爲家。予寧爲地上之茂草，誠不忍負巖墻而生。

慧蛾操

李子中庭而立，有蛾窘於爵，入襜而避之。李子傷之，作此操也。
翼之漸漸兮，入我襜兮。慧遠賊兮，信彼黠兮，寧爾獲兮。

哀鳳操

《哀鳳操》，爲漢中張子作也。張子三十而夭。予傷其孤貧無歸也，援琴而哀之。
鳳之來兮，爾胡爲兮。牛有皁兮雞有棲，鳳兮鳳兮今何歸？傷哉命兮我心悲！

月星操

元年冬十有一月，其日己卯，月在寅位，金宿來襲。李子見之而憂，作此操也。
陰陽舛錯，亦孔之遌。斤斤其月，有星薄之。嗚呼！天高高在上，意安若兮。

河之水歌

《河之水歌》，李子爲其子作也，以子追不及。
河之水，流濺濺，望父不見立河干。
河水淲淲，舟子摇櫓。東方漸明，我不得渡。

想像歌

李子北行，日夜行思其兄，其兄亦日夜行。於是作想像之歌。
霧邪煙邪？行草莽者兄邪？

鷄鳴歌

《鷄鳴歌》者，李子去江西而作者也。孤舟泝江漢而上。
東方白兮鷄鳴膠膠，鼓予櫂兮沙之坳。明星上船桅，北斗入地離離，蘆中人逝而逝而。

内教塲歌

《内教塲歌》者，李子紀時事而作者也。帝自將練兵於内庭。
雕弓豹鞬騎白馬，大明門前馬不下。徑入内伐鼓，大同邪？宣府邪？將軍者許邪？（一解。）武臣不習威，柰彼四夷。西内樹旗，皇介夜馳。鳴砲烈火，嗟嗟辛苦。（二解。）

叫天歌

《叫天歌》者，撫民之所作也。余聞而悲焉，撮其詞而比之音。
彎弓兮帶刀，彼誰者子逍遥。牽我妻放火，我言官府怒我。（一解。）彼逍遥者誰子，出門殺人，騎馬城市。汝何人，誰教汝騎馬？（二解。）持刃來，持刃來！彼殺我父兄，我今遇之，必殺此傖。彼答言：奉黄榜招安。嗟嗟！柰何柰何！（三解。）彼不有官，饑官賑之，出有馬騎。我有租有徭有役，苦楚胡不彼而？（四解。）

招安歌

鷹饑則附我，父順子逆，子右父左。彼則萬只，誰曰千只。彼烹牛美妻，尚望樵山而秉犂。

賊逃歌

戈戟團團，鳥飛不過。汝安逃兮，毒弩蛇矛乎林之坳兮。君不見青衣來，狼兵開。

愍災歌

火之發兮城南暮，飛城入兮勢衝礲。急風逆不反，我心怛兮，怫兮汨兮，安得術噀爾滅兮。（一解。）省之火，自門徂堂，燒兩廊兮。彼何樓者，裂棟爆瓦，天爲赭兮。煙噴噴海，湧照四野兮。嗟何鳥聲，怪而赤焰，翔而不下兮。（二解。）

愍熯歌

東湖爲陸，而我無車；有舟，灘高水淺，行不得以舒。倉浪天疾威我人。七月不雨，田龜拆山而鱗鱗。夫兮出殺賊，婦哭于廬，疇給我食？

姚源歌

嗟崒崒是何峯攅兮，下則無底之壑，血瀄滵潺兮。猛獸食人，岑岑禽鳥，竦峙鴟鳶。不可以爲鳳枉爾飼兮，我聞不敢以言。舉火來白刃，帳下離哉翻。縣官走，前奪驢，後叫狗。

欸乃歌

五更風打頭來兮，嗟嗟欸乃。船開努力齊兮欸乃。力把柁立兮欸乃。努力上灘，水平平緩兮欸乃。北風雨雪，吹我寒兮欸乃。日漸漸冥兮，誰濟此川欸乃。

和方山子歌

餞者在郊，黄鳥交交。楊柳䕃車，有酒有肴。
右僕夫歌
何柳不黄，何鳥不鳴。匪無良朋，懷我故鄉。
右答歌
春水渙渙，水鳥鳴喚。追汝者誰，白馬在岸。
右舟子歌
食君琅玕，佩君玉環。春蒲再芽，北舟我還。
右答歌

已哉辭

由衷醜貪，孰之㢘兮？餐冰茹蘖，乃疇苦汝節。威武不屈，以身殉國。此戾此賊，彼毅彼力。曰伊逮之，逮之膺矣。已哉！天乎命乎！䛆予改之，吾曷懲矣。栗滴瀝，望首陽之清泉兮。有二人者從之，汨乎終予年。

三原王公壽辭

軒冕兮巍峩，公之進兮，羣龍委蛇。公今何所兮，南山岧嶤，誰與公兮逍遥？
南山何有兮，其雲油油。出覆四海兮，歸抱一丘。公朝攀兮暮與游，徜徉宇内兮復安求？
緑桂兮丹阿，公遊兮酒歌。幅巾兮鷺羽，婆娑兮公舞。壽且康兮，慰我民望兮。

招隱山辭

山之桂青青，秋風緑葉冬不零。王孫幾時歸，山空蕙草摧。
山之草萋萋，春風花發桃源迷。子規啼竹陰，日暮愁人心。
秋之夕螢飛，山風霜露沾人衣。洞門翳寒蘿，柰茲華髮何。

天門開

天門開兮冥冥，沛余乘兮上征。雷車兮電旗，斑陸離兮四馳。陽昭昭兮在下，女翩翩兮媵予。交不周兮易離，路超遠兮徒自苦。涉海兮揚靈，揖陽侯兮貝宮。采珊瑚兮嶼間，折三秀兮水中。望佳人兮不來，吹洞簫兮絶浦。聊盤旋兮戲娱，時不可兮再有。

貽女

龍旌兮玄牡，重闕兮紫府。夫君兮不可以見，女躑躅兮徒自苦。衝風起兮河曾波，巖𡶒崛兮桂蘿。折瓊蕊兮貽女，媒不通兮怨嗟。若有人兮乘游龍，佩蒼景兮御清風。陟帝左兮右降，又翺翔兮極中。君游兮崑崙，又夕宴兮王母。緩節兮永歌，紛佾兮繁舞。望遥浦兮御舸，吹參差兮愁予。

捐袂

捐袂兮沙裔，遺褋兮澧浦。御重華兮九疑，觀潺湲兮容與。神之來兮六龍，翳瓊枝兮翠葆。驅豐隆兮挾百靈，來如雲兮去冥冥。來躡霞兮去乘霓，靆連蜷兮復葳蕤。山之桂兮江之楓，雲颯颯兮吹秋風。班予馬兮延佇，美要眇兮中渚。

懷鄉

伐辛夷兮采芳芷，葺荷屋兮䕃蘭渚。佳人去兮不歸，靈連蜷兮愁望予。涉世徑兮歴險阻，駕玄驂兮又文牡。歳冉冉兮既不我留，悵懷鄉兮汨夷猶。葛藟離離兮石間，雨冥冥兮山之幽。旋予馬兮故阿，陟堂址兮搴女蘿。霜露交下兮亭臯，秋風夕兮洞庭波。山何爲兮巃嵸，木何爲兮蒙密。公有亭兮何不日鼓瑟？日鼓瑟兮復吹䶵，憺娛樂兮萬福來。

君夷猶

登樓兮送君，日盈盈兮將落。曖茀鬱兮帶長薄，君夷猶兮吹間（並去。）作。巢燕兮既辭，又鳴兮蟪蛄。紛軒蓋兮總總，君胡爲兮南都。若有人兮被杜衡，帶薜蘿兮蕙纓。中有懷兮荃不知，臨修路兮悵天涯。悵天涯兮望煙渚，信予美兮誰與？龍城兮貝闕，君暮趨兮朝謁。采芳芷兮江中，寄佳人兮天北。

騁望

送佳人兮江渚，嫋嫋兮雲氣下。鳥翩翩兮戾止，蟬暮吟兮獨苦。余邅廻兮隱軫，謇中洲兮偃蹇。心相親兮口難言，目不覩兮日以遠。風濤兮浩蕩，涉浦兮騁望。蘭被汀兮葳蕤，杜參差兮夕漲。君税楫兮前坻，復容與乎中渚。惝怳兮將從，憺淹留兮誰與。

雩旱

望君兮曾波，雨霾兮兩河。驂豐隆兮駕馮夷，蹇將至兮風薄之。吹笙兮擊鼓，絙絃兮會舞，君不來兮使我心苦。雲冥冥兮晝晦，神靈惠兮甘雨。我稷兮我黍，穀之兮士女。編龍兮堂墠，禽蜥蝪兮水際。吐雲兮上下，使鳩鳥兮騰逝。紛總總兮神欲下，猋爲駕兮龍爲馬。君誰須兮不來，日將莫兮怨思。

祀白鹿先生迎送神辭

吹玉簫兮眺帆浦，横蔽江兮美無舸。謇躑躅兮旋望，宛窈窕兮山之左。陟山左兮降右，忽而來兮倏而去。跨白鹿兮導兩螭，色含笑兮心莫知。既登兮山椒，復南涉兮石瀬。日冥冥兮欲暮，風飄飄兮吹蕙帶。
右迎神
緑蘿兮紫萸，桂生兮羅戸。風颯颯兮若有望，神驅雨兮泉浪浪。躒我堦兮坐我几，以彭郎兮挾匡父。蘭殽兮椒醑，日中兮萬舞。美孰怒兮飄忽逝，雲離離兮怨余。
右降神
迹不偕兮心相疑，懽雖諧兮愁易離。君荷衣兮蕙帶，逍遥山中兮桂爲蓋。天門兮既闢，騰而上兮雲之際。石有澗兮山有峯，心相慕兮交不逢。税吾車兮縶馬，願褰衣兮從子。
右送神

步虛辭

被霞衣兮芝蓋，藹沛騰兮彯長帶。䰟逖逖兮天門，奄周章兮雲際。吹參差兮槃舞，燈繁紛兮不歌以鼓。水以陸兮濟鬼，福釐泑兮冀望苦。

芝山子辭

山之芝兮葳蕤，子出遊兮不歸。子不歸兮翳薜蘿，謇余獨兮山之阿。山阿兮望子，芝爛爛兮莖紫。從子兮齋房，帝座兮顯清。天門兮不易通，子歸來兮山中。石磊磊兮路修，日暮兮不我聊。

空同集卷六　樂府詩三十八首

擬前緩聲歌

萬水東流，魚西上游。不虞彼有漁子，置我於其鈎。魚告漁子：女曷太荼！寛大福厚，不見是圖。漁乃傴僂伸鈎，我脱身以游。漁起揮手謝，天命各有由。此魚銜明珠，來報當日漁。

擬烏生八九子

烏生八九子。八九子，餵飼兩老烏，乃在城墻高樹頭。兩老烏，拮据爲巢，心中實毒荼，晝夜餵飼八九子。八九子，長成各自飛，不來顧老烏。巢風雨，巢漂摇。今年有巢處，來年哺子何處所？猛虎能食人，尚復有子之親；螻蟻極細小蟲，奉事長上，禮若君臣。何得朋友如路人？上車逢所知，下車稱别離，淚下如雨眼迷離。來時不知南、不知北，我去何勞問東西？車輪班班轉，老烏飛飛啄赤莧。

童謠（七首。）

雞鳴倉黄起，抛孩爺懷裏。我但知添水煮糜，豈料南村買罩籬，歸來爛了糜。公則駡，婆則打，小姑下床采頭髮。一縷髮，一縷麻，我母聞知心痛殺。

其二　小姑謠
石榴花，千千朵，狠心爺娘賣了我。賣得錢財能幾多，打水般漿可奈何。井深繩細剺破手，血瀝瀝（叶去）。向娘説，滿眼淚。向哥説，典田賣莊贖姊妹。向嫂説，正好苦你小娼妓。

其三　羅綾曲
東屋點燈西屋明，家家小姐織羅綾。小機大機響軋軋，一夜織成三丈八。嫂嫂要了莎羅裙，哥哥又要鞋兒襪。莎羅裙上一對鵝，批留撥剌過漳河。漳河岸上女兒多，不作營生只嘲歌。腰間扱着黄草棒，上樹撥拉野鵲窠。野鵲窠裏一包旦，拿回家中奶奶看。放到鍋内煮不爛，氣了奶奶一頭汗。

其四　上古樓臺
上古樓臺，下古樓臺，小姐小姐吃茶來。茶也香，酒也香，一百橐駝馱衣裳。馱不動，叫馬郎。馬郎拿着一盆水，濕了小姐花棒槌。小姐小姐休煩惱，明日後日車來到。甚麽車，紅油板兒砑光車；甚麽牛，彎角老挬牛。拿刀來，斫了頭。先來吃肉，後來啃骨頭。

其五　小二漢
小二漢，快使牛，一使使到地南頭。張大官人好門樓，門樓下面宫娥女，我心招與爲女婿。不愛你莊，不愛你牛，只愛小腳慣梳頭。左手梳出盤龍髻，右手梳出看花樓。花樓上，好飲酒。你打鼓，我拍手。誰不道，我風流，樹上斑鳩亦點頭。

其六　油狄髻
一更一點入儂房，汝淒争似我淒涼。我淒涼，一日相思淚萬行，鴛鴦繡在羅衣裳。（一解。）二更二點入儂房，汗巾包米自煎湯。自煎湯，煎出湯來郎不嘗，孤負儂心只自傷，只自傷。（二解。）三更三點入儂房，姑嫂二人燒夜香。嫂嫂願生好兒女，小姑願嫁好夫郎，好夫郎。（三解。）四更四點入儂房，石榴燈照蓮花床。蓮花床，紅油板壁雙簧鎖，鐵打鑰匙紙糊窗，紙糊窗。（四解。）五更五點入儂房，架上金雞兩翅張。兩翅張，汝莫惶兮汝莫忙，恐郎誤着儂衣裳，儂衣裳。（五解。）送郎送到前門外，深深拜郎早回來。送郎送到柳河北，手攀荷花淚淅淅。送郎送到柳河南，手攀垂楊淚潭潭。送郎送到柳河東，手攀花枝淚雙雙。送郎送到柳河西，手攀桑枝淚啼啼。送郎送到柳河頭，手攀桅杆看水流。水流恰是長流水，長席鋪床直到頭。

其七　郭公謡
赤雲日東江水西，榛墟樹孤禽來啼。語音哀切行且啄，慘怛若訴聞者悽。靜察細忖不可辯，似呼郭公兼其妻。一呼郭公兩呼婆，各家栽禾，栽到田塍，誰教檢取螺？公要螺炙，婆言攝客。攝得客來，新婦偷食。公欲罵婦，婆則嗔婦。頭插金，行帶銀。郭公脣乾口燥救不得，哀鳴繞枝天色黑。
李子曰：世嘗謂刪後無詩，無者謂雅耳。風自謡口出，孰得而無之哉？今録其民謡一篇，使人知眞詩果在民間。於乎！非子期，孰知洋洋峩峩哉？

豆娘子

豆娘子者，蜻蜓之細也。輕盈側媚，羣游而寡忌。李子見之傷焉，作《豆娘子》。
汝何者物，小而輕盈，妁約悠揚。朋從寡畏，緗衣紺裳。或翠其衿，或朱而黄。嬉戲長莪，窈窕水旁。餐膏浴滋，飲露吞香。才不我知，謀寧自臧。兒童撲弄，姬媵憐傷。豆卿子卿，娘子豆娘。百卉隕零，北風雨霜。弱不敵威，蚱蜢同戕。肅肅鴻鵠，雲海翺翔。噦噦者鳳，覽輝梧岡。微末之蟲，何勞短長？

榆臺行（其事在弘治乙丑年。）

榆臺高高，風吹樹梢都摇摇，臺下黄羊走黄蒿。山頭看，看日落，觱篥四面吹。軍中白旗身姓誰？向前看，有河河水深。彼不怕死，我亦人，力能拔虎尾。人虎或兩存，歸爲鬼雄榮爾䰟。

白毛行甲申元日作

元日地動生白毛，發春當暖風蕭騷。天時尚然有錯迕，老夫何怪兒童曹？君不見猛虎失勢，人寢其皮，惜也豈復能咆哮？我歌白毛，比之董逃。

長歌行

籠中鴨望水中鴨，一鳴一答：汝雖有羽翼，不如我汎渌波、食魚鰕，奔蘋拍藻入煙浦。籠中之鴨心徒苦。

禽言

泥滑滑，車馬不得安。何不停車縶馬待泥乾？

其二
行不得哥哥。東有木公西王婆，南面設罾北張羅。行不得哥哥。

其三
姑惡姑惡，小姑刺齪姑不樂。新婦早煑餔，低聲奉小姑。

其四
提壺盧，壺盧提，盛酒背母私餉妻。妻可再得，母恩罔極。

其五
瘦兒瘦兒，汝爲上留田，汝爲尹伯奇。獨行哀叫心内饑，日逐緣樹啄蟲蟻，汝父汝兄寧得知？

其六
不如歸去。南山豆熟，北山有黍。

猛虎行

猛虎本居深山，我可不入，彼來亦難。誰令爾今來市中遊？盡日攫人食，撑腸拄腹無歇休。我欲擊之，刃不在手。欲往告泰山之君，陸無車，水無舟。猛虎聞言向我怒，我命在天匪虎懼。嗟嗟！虎尚有時，鴟鴞遺音寧爾知？

董逃行

涉江登彼西山，下看城郭鬱盤。城中閤殿斑斕，嘉樹一何紛綸。上有鳴鳥，旦暮間關，遥望我心浩歎。（一解。）闤闠寂閴，民生何艱。終朝缺突無烟，胡彼來往翩翩？綺衣車馬可憐。（二解。）誰家起樓造天，歌鐘舞管喧闐。剥羊宰牛列筵，何但一食萬錢。倏忽日薄重淵。（三解。）明燈熒熒爛堂，綉幃雞舌流黄。樂人調瑟未央，千年萬歳奉觴。豈知老至悲傷。（四解。）日月逝矣不我留，精銷時往，霜霰交流，繁華零落山丘。心懽意愛，爲他人收。哀哉胡不德求？（五解。）

秋胡行

鸞鳥不可爲鴟，爾胡不思顏淵掇塺、尼父見疑？我今乃何，敢望聖賢人？心中憤悶徒苦悲。智見萬里，水清終見底。（一解。）高高山上臺，彼居者何誰？厥狀蜿蜒，伺（原作何）人意欲牽纏。汝雖見其形，不見汝情。乃胡營營相煎？豈不聞我命在天。（二解。）直道古難容，樹喬風集顚。周公有何疵愆，乃爲四國流言？伯奇掇蜂，不爲父憐。跡有涉疑，惟賢知賢。（三解。）潔色爲妒媒，危言良見災。讒説久自明，非時麟聖哀。孤松摧，爲之薪。水東西流，欽猶鬼神。（四解。）

君馬黄

君馬黄，臣四驪，飛軒駊騀交路逵，錦衣有曜都且馳。前徑狹以斜，曲巷不容車。攘臂叱前兵，掉頭麾后驅：毁彼之廬行我輿！大兵拆屋梁，中兵摇楣櫨，小兵無所爲，張勢罵蠻奴：爾慎勿言諜者來，幸非君馬汝不夷！

歈歌行

虎狼不可羣，日短途路長。魚瘠稻復澁，蔬芝雞鳳凰。篤之無恩澤，背面輒詆戕。錙銖苟不平，持刃起相傷。剽悍復譎詭，水土性輕揚。哀哉兹土民，詠歌以難忘。

阪田行

阪田瓞離離，子母長寒饑。昨聞接京軍，征夫曷時歸？特生阪田樹，下有往與來。黻裳四牡雖榮，不如與妾共餔糜。網魚不施綱，孰能制魚死？征夫歸來歸來，不見靈寳公、安陸子。

豫章篇

晨出南浦橋，不見橋上樓。但見火燒骨，橋下水不流。北風吹枯樹枝，無一人來遊。妖鳥羣啄鳴啾啾，汝何不此地重起樓？吳監大舶來，越珍銜舳艫，豫章之火心大荼。

仙人篇

何者一老翁，耳垂兩肩緑瞳方，來此芙蓉峯。招我同行，聳身即老翁。授我玉柈丹，携手遊洪濛。東至泰山顛，飛瀑揚膏波，青松䕃石關。饑嘰掇瑶草，渴飲玉屑泉。晨朝吸沆瀣，夕憩若木間。俯視九區内，傷心淚汍瀾。

升天行

九州非我居，我思遊冥荒。飾輿驂玉虬，乘氣切天翔。朝餐發匡廬，日暮嵩華揚。上謁帝座側，回旗拂天昌。牽牛擊河鼓，織女方七襄。

其二
扶桑躍陽彩，海氣騰瑶光。六龍抗斗樞，九帝開雲閶。振衣躡仙蹤，飛轡驂鸞翔。仰身操天瓢，手勺沆瀣漿。朝嬉太乙館，夕憩玉女堂。馳情覽八極，縱目窮遐荒。環運無恒存，逝代多隱傷。回旌拂九曜，捷步登文昌。進謀芝蓋側，待問紫玉房。羣靈贈大藥，諸御傳神方。無惜一粒分，遂令民壽康。

洛陽陌

嚴飇卷枯藿，霜隼厲秋翮。翩翩騮馬子，意氣亦何赫。朝馳上東門，暮徧洛陽陌。臂彎兩角弓，寳刀雪花白。借問此誰子，無乃漢相如。昔挈一束書，今乘駟馬車。虎士爲執鞭，縣令皆前驅。傾城莫不歎，觀者填路衢。舉手謝鄉人，榮耀但區區。丈夫樹名勳，所志在唐虞。揚袂徑北去，萬里誰能拘。

丹霞行

毁譽榮辱至，海波何時平？海中有仙山，仙人築爲城。金銀爲室闕，桂樹羅階生。鸞鳥翔且舞，美女稱飛瓊。偓佺擁我蓋，王子左吹笙。踟蹰聊戲娛，餐芝翫西傾。

雨雪曲

冬十一月，阻舟徐汊。朔風北來，雨雪紛下。禽鳥凍寂，洲村肅夜。纜夫來言，衣單腹餓。波流洄洄，促船難駕。我心悽惻，羽翼儻假。（一解。）七月熯土，今幸雨雪。往者難追，來春可沃。我雖波阻，心則怡懌。購蔬城市，貸米逾澤。原阪蕭條，雁鴻輯集。貧士罔懷，一陽環復。（二解。）靑靑者衿，涉江我求。大澤寒冥，胡子能來。鷺鷥難飛，潭網頓集。網收魚跳，閲忘寢食。荒岑險艱，豈我能處。南紀凍肅，返北于土。（三解。）

陽鳥篇

陽鳥攸居，於渚於野。飲啄紆徐，行步閑雅。我舟觸驚，振翰若雲。飛之有序，還集成羣。陽生豫知，延頸跂望。舉翼萬里，雲羅空想。

湖吟行

魚游于水，游于水而。鳥游于水，飽之去斯。雲昧湖窈，冬序憭慄。竟日無人，草莾冥寂。百怪鳴叫，原隰誰主？有一罾夫，荒濱守罟。疑非恒人，問之弗言。汝胡者人，單到此間？

虎欲齧人不避豪賢篇

吾之於人，誰毁誰譽？貌失子羽，言失宰予。知我者天，君子洗心。行不愧影，寢不愧衾。何樹嶷嶷，于畛之特？有撓俾鳴，僾風者惑。漢申黨人，宋嚴僞學。冥鴻逝豫，轅駒局促。非林何棲，非淵何潛？駟馬憂患，貧賤德音。富而可求，其從如雲。徐子起欽，顯者蔑聞。

獨漉篇

獨漉獨漉，棄田求屋。其屋雖大，其人則餓。小人在旁，譬如蠭蝎。恩之雖勤，荓之則螫。葳葳艷陽，桃李吐英。未曾結實，誰辯苦蜜？錦繡圍厠，過者掩口。珠玉委途，奚異塵土。臨淵趣輪，臨壑振綏。人孰不聞，亦孰不知？綦絇之美，不以爲纈。身尊道高，名爲雋傑。

苦熱行

蘊隆焚如，二儀爲爐。赤曦鑠天，塵沙沸途。居奚諱袒，行弗擇憩。魚伏於囦，鳥張其喙。何物爲炭，誰乎爲工？槖之鼓之，金流石鎔。閬風之顚，瑶沼之陰。飇輪扇凉，冰壑嶔崟。下踏層雪，上攀琪樹。仙人緑髮，逍遥箕踞。俯闞人世，溷熱交毒。我欲從之，安得羽翼。

雞鳴篇

雞鳴月落，飄風振宇。駕鵝曳陸，翔鳥雲舉。曜靈初出，浮雲翳止。驅馬東行，條其嘅止。

朝吟行

亭毒既周，明星有爛。羲和授鞭，九宇將旦。寐者欲覺，寤者嘅歎。巉巉檜栢，覆我中庭。雞鳴於顚，微霜夜零。閶闔未啟，九闉尚扃。馳神紫極，振珩闕庭。

玄熊篇

猛士守四方，四方塵不揚。玄熊在深山，百獸皆遁藏。（一解。）獵火舉四澤，虞羅亘長雲。毒矢積如蝟，玉石誰能分。（二解。）熊皮充下御，肉亦登君庖。豈若犬與豵，即死無咆哮。（三解。）

游子篇

游子在他鄉，所願親壽考。冰犀遊於淵，惟願水長好。磵石雖孤處，不羡風中沙。葛藟能纏綿，不如絲與麻。

豫章行

黄河雖大川，所嗟源不清。千里能一曲，不如直道行。王允輔京室，李杜垂其名。介休巾角折，乃爲時所傾。

析薪二首

析薪如之何，爰以析其理。結交如之何，相要在終始。女蘿施松栢，女蘿千尺長。結交不知心，結交安得常。

其二
列曜垂四隅，燦燦冒中土。箕星乃好風，畢宿復欣雨。汎觀愚哲士，戚戚各有營。哲夫計千載，愚者終一生。

空同集卷七　樂府詩三十四首

公無渡河二首

盤螭作川梁，功奇勢難久。魴鱮尾屣屣，天吳戴九首。

其二
公無渡河，河深不可渡。中有白石，齒齒嶃嶃兮峩峩。蛟龍九頭戴角，崢嶸崟磕兮。水鱗鱗兮衝素波。公無渡河，吹沙暮多風。河伯築梁結兩螭，汝無羽翼墮水中。涉水雖可樂，不如登山阿。噫嗟嗟公無渡河！

空城雀

雙雀下空城，穀穗黄離離。二雀跳踉鼓翼啄穀穗，其朋千百咸來集，小者啾啾是其兒。誰者翁嫗，被髮曳鞵來打雀。雀薨薨，飛上城，嘈嘈鳴。兩人恰欲抽身，雀便復集。回頭罵雀：辛苦長得禾，汝忍飽之我無粒！手中乏利彈，又蔑網羅。天旋日昏，柰爾雀何？

野田黄雀行

樂樂其所，自生禽獸，過其故丘悲鳴。黄雀游野田，焉得鴻鵠高舉情？鳳凰靡世見，生長丹山依。玉禾白於脂，飽之忽來飛。仲尼逢子西，乃被接輿譏。

石城樂

盈盈窈窕女，當門是誰家？十三學畫眉，十五擅琵琶。邑中有盧家，此女名莫愁。向前問此女，女聞雙淚流。二十嫁夫郎，重門阿閤房。臨牕種桐樹，五年妾（一作如）身長。自渠下揚州，置妾守空樓。悔不快剪刀，斷水不東流。

大堤曲

漢水白離離，月落山黑時。堤頭石不平，走馬誰家兒？儂住襄門西，而在漢水北。浮橋不着纜，郎詎得儂識？大舶何處來，落帆向儂滸。高鞾白帢子，識是眞州估。

襄陽謡

一灘高一尺，十灘高一丈。湍急石巉，魚何由上？槔戕櫓折，俾我心愴。順風沿水，舉帆千里。

白銅鞮

誰家池，高陽池。日暮歸，倒接䍦。醉如泥，汝爲誰。拍手歌，襄陽兒。

襄樊樂

立檣如麻，卿來誰家？新燕營巢，風中滚沙。鵁鶄逐鴛鴦，金井石榴黄。珍寳丘山積，擅名黑門廂。

襄陽浣婦行

彼誰者嫗，吾家浣衣。新寡寒賤，鬂髮霜飛。體無完衣，十日九飢。態度則殊，辯是知非。嫗泣荅言，妾襄宮女。少小入宮，荷主憐顧。四十始出，嫁爲民婦。灌田采薪，奄就貧窶。舞裳綻污，形容改故。夫死男孺，藜藋靡救。嫗咽復言，侍襄定獻，幾三十年。王有義辭，皇嘉特宣。父子俱覲，妃嬪如煙。鈿笰載路，龍旂飄翩。御使絡繹，珍車班班。漢峴同清，天歌播焉。衮舄南還，層城言言。鳥春日妍，桂宮有延。傑臣觴壽，玉娥奉筵。王既捐世，變來罔度。聞見駭異，古殿寂寞。嫗勿更言，萬類咸爾。厥亦天道，安之則已。

鴈門太守行

鴈門太守汝何人，治邦三月稱明神。我有牛羊，賊不來掠；我有禾黍，人不敢割。昔我無衣，今有袴著。我思禮拜太守，太守不見憐。但聞太守身姓邊，紫髯廣額聳兩顴。太守出門，四牡騤騤。後擁皂蓋，前導兩麾。行者盡辟易，居者不敢窺。旁問太守胡所之，云訪城南皇甫規。

渡河篇

小麥黄，黄河波。君柰何，今渡河。昔君游此，思君一見。經旬累月，不君一面。君今渡河，乃往何縣。跂予望之，淚下如霰。汀有鳬兮沚有蘭，枝相亞兮居不單。人生心事豈有殫，君慎動靜加君餐。

黄鵠篇

黄鵠游四海，倦言還故邦。中路失其雌，三年廼有雙。鴛鴦毛羽縟哉工，凰儔鶴匹渠豈同。嬿婉歡娛殽酒豐，琴鳴瑟奏芳夜中。樂極思來内忡忡，驗新追故悲悔叢。人生萬事，慎勿輕易。貍鼠之能，詎逮騏驥。車舝美期，谷風興刺。我心自知，聿斯語誰？

煌煌京洛行爲曹縣王子賦

時風布陽和，韡韡華春木。清朝富才賢，藹藹冠蓋屬。努力競高路，鷄鳴起相逐。白日耀飛轡，流雲翼行轂。同里多彚薦，一門有聯躅。蹶彼曹南士，雙雙皎如玉。聚鳴各當晨，連翮一何急。煌煌京洛内，濟濟英妙集。二郎紳委蛇，三四錦翕熠。大郎雖未官，俯身拾班級。入室談仁義，出與卿相揖。聲名既烜赫，性行復剛執。見者勿徒羡，青雲貴自立。

南山篇

南山何巖巖，上有孤鸞凰。佳偶永相失，日飛夜悲鳴。遺腹生雛，哺之良艱。晨采竹實，暮取琅玕。吁嗟哺之良亦艱！雛成被九采，翺翔覽四海。四海覩光儀，阿母亦榮輝。峩峩相公門，屹與南山齊。自有鸞鳳來，綽楔增崔嵬。相逢且莫言，聼我南山篇。

仙人好樓居

律律海中洲，峨峨白玉樓。上曾結浮雲，下戴神鰲遊。前簷䕃白榆，青龍守門樞。上有無始公，餐霞煉金腴。飛瓊鼓玄槖，浮丘扇其隅。清閑覽八表，出入服氣輿。日月跳兩珠，廻旋但須臾。萬年永福昌，寤言莫相忘。

其二
謁帝華蓋側，沐髮咸池旁。巖巖雲中樓，文杏裊爲梁。黄金走䦨干，銀闕前相望。聳身若輕翼，登之窮四洋。四洋圠荒沕，波瀾浩揚揚。九州一何拘，歛顔歸洞房。屑玉煉精魄，用神無何鄉。萬年永福昌，寤言莫相忘。

其三
乾鵲知來風，靈人炳先幾。超世構巍峩，上與飛雲齊。舉手拂天河，白石寒離離。牽牛不服箱，織女棄支機。孤鳥銜若華，東來欲誰詒？海水淺以清，俯之嗟歎咨。眷兹勿輕道，翩翩衆鳩馳。萬年永福昌，寤言莫相忘。

白馬篇

白馬紫金羇，揚鞭過市馳。萬人皆辟易，言是賣珠兒。生長本倡門，結交蒙主恩。寢食玉榻側，獨聆優渥言。取金大長秋，徵歌李延年。家住十重樓，珠簾白玉鈎。綺繡裁襦裳，妖艷無匹儔。片言即賜第，意氣凌五侯。

將歸篇

對面有乖絶，千里長相思。登高望來車，入門賦將歸。驚風何飄飄，獸兔莽間啼。羣鳥各有趨，他鄉難獨依。獨依令人惑，悠悠浮雲馳。悠悠尚可道，霜露隕百草。

答客

子去有何見，來之奚所聞。願客且寧坐，爲子請敬陳。丈夫志四方，出門轍同輪。人心投合諧，匪必鄰里親。長風會枯蓬，飄飄逐飛塵。既東忽復西，聿誰究其因？引觴就岐路，有懷庶能伸。

擬燕歌行二首

花稀葉豔𧃲蕪芳，皇皇溥原修且將。陽浮野曠雲飛揚，風沙眯目熯氣黄。禽獸阻饑狐在梁，興言送君還故鄉。牽袂欲别立徬徨，延視極騁中自傷。締交心違隔肝腸，爾去孰予共杯觴。蘭橈桂枻文茘檣，逝哉汗漫凌洪洋，安能假翼東南翔？何人贈君紫玉璫，又何贈之雲錦裳，永言嗣兹無我忘！

其二
銀河耿耿秋夜長，牽牛織女限河梁。終日弄杼不成章，延頸北望涕沾裳。自君别我之他方，錦衾燦兮獨空牀。北風發發天雨霜，鴻鵠垂翅不能翔。谿谷天寒林樹蒼，道路欲歸多虎狼。人煙斷絶乏資糧，爲君憂愁斷肝腸。思策良馬逝君旁，中道失路河無杭。攬衣踟蹰夜未央，願爲浮雲歸故鄉。

芳樹二首爲上海陸氏賦

陸出東坡故硯、姑蘇全肩筆，索予面賦。一字起，十字止。
嗟！天運。春奄暮。翩翩者鳥，集于芳樹。芳樹生路隅，車馬一何多。朝看桃李華，夕看桃李柯。爰登高丘以望，遥見長安綺樓。樓中美人彈瑟，如聞三歎未休。客乘白馬繫樓下，秉燭置酒娛夜遊。美人贈我錦繡辭，把玩不異珊瑚鈎。林陰漙露羅袂薄，明月照闥那可留。嗟乎人生何不共努力，君不見城鴉哺子忽生翼。

其二
前缺八字句，此篇足之。
猗！君子，道爲貴。貪夫所欽，駟馬高蓋。東家雖椎牛，不如西家虀。雖有文馬千駟，不如西山啜薇。猗嗟富貴良何爲！瞻彼靑靑兮陌上林，穠華灼灼兮一何早。凉風有時漂摇來吹汝，坐見凄凄白露滿芳草，願采青松寄情親於遠道。

鳴鴈行

鴻鵠高舉摩天飛，渴飲沆瀣餐靈芝。翅拂日月雲爲衣，即有矰繳安能施？下遊滄海高河漢，我思與爾時相見，羽短毛長何足辯？

知足吟

衡門可栖，藜藿可飯。錦綺雖麗，韋布自暖。車馬雖貴，豈若仰偃。下覽林臯，上陟巒巘。靜倚垂虹憩，目送行雲返。

直如絃

直如絃，死道邊。相逢且勿諠，敬聼古人言。子雖抱良璧，暗投誰爲惜？掇蜂尚見疑，何况不相知。種桑爲得衣，種穀爲得飽。結交不得心，不如絶交早。

采菇曲

衆星欲没月糢糊，人家河上起相呼，相呼相喚采秋菇。問渠早起緣何事，此草日出化作田中枯。采菇采菇君早歸，霜寒露重濕人衣。藍田白玉非無種，不似商山好蕨薇。

其二
白如白玉簪，香如玉田禾。行人且莫行，聽我采菇歌。儂家住在黄河曲，一日波濤怨殺河。河來有魚去有麥，麥下秋霜菇菜多。不求河向城南去，只願年年河不波。

雙燕篇

雙燕來故室，不見阿母語。穿牕入幕尋阿母，哀鳴欲棲還復舉。喃喃止翠桁，徘徊拂素幃。浮塵積玉珈，斷蘚生畫衣。雙燕年年春社來，阿母阿母何時歸？

賦得古别離送龍湫子

盈盈楊白花，汎汎緑波水。化爲浮萍草，乃與人相佀。飄泊無根蔕，隨風任流止。今日歡聚客，明日倏千里。千里異鄉縣，有時復相見。心情豈固殊，所嗟形色變。一見復一别，少壯頭盡雪。老大未足傷，願言崇令芳。

史烈女

史烈女者，杞史氏之女也。未嫁而死其夫。是踰禮以守信，破經而成仁者也。李子曰：「史氏女有激俗之功焉，然予聞其言矣。」於是乎述。
梨花如雪霜，鴛鴦不成雙。我心明如鏡，我心清如水。鏡明有塵時，水覆無收理。古昔華山畿，行人下馬拜。春風兩蛺蝶，緑草摇衣帶。

孤鵠篇壽程生大母

有孤者鵠毛羽蒼，靈氣勃勃吞秋霜。饑餐玄圃禾，渴飲瑶池漿。朝從金母遊，夕挾飛瓊翔。生有二子，二子生八雛。雙雙崑崙之巔，漱芳茹膏飱玉腴。上下嬉紫虛，青鳥爲伴文鳳俱。俯視鵲鴉鷦鷃，何啻萬萬軰，唶唶啾啾啄腥穢。

空同集卷八　樂府詩四十六首

雷之奮

雷之奮，翕兮張。山之陽，發坤藏。闢哉昌，羣龍載浮列缺光。列缺光，烜中土。惠甘雨，介稷黍，聖人垂衣民歌舞。民歌舞，祛禍菑。饑而食，飽斯嬉，厲鬼潛滅維福基。

鳳之升

鳳之升，附龍雲。儀萬方，昭帝文。昭帝文，承宗禋。安如山，翕如坤。兩宮豫，協天神。帝臨朝，奏雲門。戛鳴球，笙鏞振。昭四方，明萬民。萬民愉，庶物亨。陰陽熙，乾道成。乾道成，皇業昌。軼周姒，纉塗戎。臣稽首，歌雲龍。

月如日

月如日，光如輪。輪五色，繽哉紛。貫紫霓，揚風翎。抶太乙，侵紫庭，化爲白氣干天經。張我弧，挾我矢，祛祲滅妖天下理。

塘上行

蒲生何離離，過時采者稀。莫言采者殊，盛衰自有時。（一解。）昔與君相見，不謂行當變。讒言使交流，水清石自見。（二解。）孔雀東南飛，十步一徘徊。羅鸗羽翼短，安可作雄雌。（三解。）今日樂相樂，飲酒行六博。蒲生枝葉多，中心亦不惡。（四解。）

艷歌行

杲日出扶桑，照我結綺窗。綺窗不時開，日光但徘徊。（一解。）通阡對廣陌，柳樹夾樓垂。上有織素女，歎息爲誰思。（二解。）步出郭東門，望見陌上柳。葉葉自相當，枝枝自相糾。（三解。）

甄氏女詩並序

予讀《魏記》，見甄氏女失身，以讒被誅。即其絶鳴之音，至惨戚不可讀，而竟以讒死。悲夫！然卓氏女亦奔相如，作《白頭吟》，何所遇懸絶也？陳思王《浮萍》詩或稱託風於甄氏，比之《長門》，成敗異矣，豈非事人者之永鑒哉！
種樹高堂下，枝葉何留留。辭家奉君子，置我青雲樓。一朝意乖别，棄妾忽如遒。昔爲同溝水，今向東西流。獨守結心脾，夕暮不垂帷。明月鑒玉除，清風一何悲。曳絇立中庭，仰見明河湄。明河光不回，念妾當何依。沉思仰天歎，淚下如斷縻。

師曠歌二首（詳見樂書。）

宮筵肆兮哀絃拊，玄鶴降兮鳴且舞。呼煙侣兮嘯雲友，誰能爲此師曠子。
右玄鶴歌
招白雲兮會天鬼，雨冥冥兮風不止。君好音兮徒自苦，民悲嗟兮離棄女。
右白雲歌

五仰詩五首並序

余懷五嶽尚矣。婚嫁未畢，頗有向平之歎。太史公曰：「高山仰止，景行行止。即未能至，心竊嚮往之。」於是作五仰詩焉。
我所仰兮在華山，側身西望阻秦關，蓮嶺阻修徒離歎。仙人贈我白瓊丹，翳三秀兮吟葛覃。我欲從之途路艱，西望咸陽涕潺湲。

其二
我所仰兮在衡山，側身南望阻荆關，祝融岧𡺣心悲酸。仙人贈我赤瓊丹，婆娑桂樹山之間。我欲從之途路艱，南望洞庭涕潺湲。

其三
我所仰兮在泰山，側身東望阻齊關，南有龜蒙東肅然。仙人贈我緑瓊丹，招我東游扶桑間。我欲從之途路艱，東望河濟涕潺湲。

其四
我所仰兮在恒山，側身北望阻燕關，飛石岑巉不可攀。仙人贈我黑瓊丹，帶星辰兮佩鳴環。我欲從之途路艱，北望鴈門涕潺湲。

其五
我所仰兮在嵩山，側身遥望阻韓關，企余望之良匪難。仙人贈我黄玉丹，手持金光翳華菅。我欲從之途路艱，遥望緱城涕潺湲。

淋池歌

翩翩黄鵠，玉距金衣。飛引兩雌，來下我池。肅我徒，駕我舟，折荷花兮櫂中流。女揚歌，龍豹馴，陽阿雜進齊謳陳。會鼓擊，樂未央，皇家萬壽民阜康。

招商歌

荷爲蓋，水爲車，女豔豔兮繡帶舒。辟陰館，坐陽渠，招凉風兮吹玉竽。吹玉竽，感心志，晝卷夜舒蕩人思。榮景沉，凝霜零，仰首太息沾我纓。

順東西門行

嘅人生，七十稀，來日苦奔去難追。賢子孫，富家資，耳聰眼明心寡悲。酒既清，殽核時，首春禽鳴梅滿枝。人道成，世運熙，乃今不樂當待誰？召同姓，請鄉耆，鼓瑟飲醇祝期頤。

妾薄命

蘭房宵宴燭舒明，今者不樂歲其征。豈伊異人惟友生，金杯玉盤殽雜呈。恃容驕愛各極情，任心屬懽密意傾，美人顧予獨目成。舄履雜蹂香澤傳，額瞬目語中意宣。主稱千壽客萬年，攬衣起舞體仙仙。燕翻雪廻臻極妍，羅濡縠潤汗沾顔。履遺珮絶立未安，滿堂稱能燈屢前。金爵弱腕未勝持，相擎袖遮情語微。促尊前席影齊移，繡裾珠衱光逶迤。耳後懸瑱何纍纍，皎若芙蓉出緑池。贈我彤管親所將，車疑馬停仍罄觴。德音愛深結肝腸，醉沉獨言猶不忘。歸室自解鳴玉鐺，九華流蘇雞舌香。合眼宛在君之旁，覺來微月鑒空牀。起視北斗長闌干，踟蹰露晞日上山。義成愛施良獨難，悲思歎息淚汍瀾。佳人絶代惜玉顔，情會恩離摧我肝，願託錦衾終此歡。

苦哉行

從軍北，到長城，長城草枯窟不平。十月風發霜霰零，人鬚馬尾冰結成。東歸太行踐羊腸，斫冰煮糜巖谷旁。攀枝掩淚瞻故鄉，紅顔搗素怨夜長。悲離恨阻斷肝腸，破鏡何時飛上蒼？

嗟哉行

人言高樹多風，羣鳥巢其顛。勁幹從來易折，弱者永其年。蘭茝雖異衆草，秋至同一零。君子不愛其身，身屈名乃成。

朱榴篇

朱榴雖擅名，不與衆草爭春陽。炎天衆草死，朱榴吐豔何揚揚。縟瓣攅葩不結實，可憐此物終抛擲。

行路難

錦笙翠蛾心莫疑，色銷言忤情遽離。偶投響諾山嶽移，背面詆訾孰復知。川塗憂風備其舟，彼風東西流，波翻浪側時不休。泊船倚岸纜樹根，彼何者鳥翻然喧，願置此曲令心煩。

白紵詞三首

鐙繁月明夜何長，華袿鳳髻曳鳴璫。裊雲流影歸洞房，引商刻徵斷人腸。金鞭騮馬立徬徨，解衣酣酒歌未央，夜䦨雞鳴不下堂。

其二
天河爲橋一水長，雙星怨夜遥相望。玉簾金茀衢路旁，塵暗鐙殘芬秀揚。轉眸明月低西方，墮靨流鈿飄碎光，馬停車駐空斷腸。

其三
五更月微含素波，飛霧英英没絳河。桂宫蘭室棲玉娥，外極金鰲萬象羅。萬人齊和一人歌，生丁福運民太和，竟日爲歡豈足多。

賦大隧

賦大隧，兒賦隧中母隧外。母思啟段段已舉，不及黄泉是何語？潁人不來其柰汝？潁人不來猶之可，爼上分羮痛殺我。

公儀休

園中豈無葵，相公柰何饑？相君即無衣，不愛室中機。相君千萬歳，請治相君棲。桓公霸諸侯，管氏有三歸。

青陵臺

兩山當中開，露出青陵臺。北山雖張羅，南山鳥不來。我在南山自有匹，馬牛之風豈相及？吾頸可斷志不易。

射潮引

錢塘八月潮水來，蛟龍奮怒濤爲雷。天旋地拆不可止，此中云有鴟夷子。何不張爾弓、挾爾矢，射殺鴟夷潮可止。君不見潮水年年八月來，萬弩射潮終不回。

汝爲我楚舞

汝爲我楚舞，吾爲若楚歌，黄鵠翼成將柰何？黄鵠一舉横四海，君王豈有四海羅？君無四海之羅安用此，殃君美人毒君子！

博浪沙

博浪沙中挈椎走，鴻門帳前撞玉斗，誰謂張良貌如婦？赤帝子起鞭赤龍，臣也請歸從赤松。赤松子，在何許？君不見朝烹狗，暮縛虎。

左袒行

陵曰不可平曰可，安劉者誰勃與我。産不信，禄不入。軍右袒，計安出？

申屠嘉

鄧通小臣敢皇侮，錯也何人毁廟堵。臣欲戮通帝弗許，請收錯誅帝罔與，含血自殱報皇祖。

轅下駒

鄭當時，轅下駒。韓安國，兩首鼠。秃老翁，竟斬汝，廷臣不語淮陽語。君不見金家婦，王家女，一言殺兒還殺母，何况區區老秃且！

栗太子

燕，燕，汝今銜泥向何縣？遮天蔽日過長安，堆泥作塚高如山。飛來未央宮，銜取梁上土。黄口見母來，啞啞張吻索蟲哺。

赤鳳曲

前赤鳳，後雙燕，頭岑岑兮尾涎涎，組幘郎君夜相見。相見騎白馬，驚起城上烏。城上烏，據巢食兒夜相呼。

子夜四時歌

共懽桃下嬉，心同性不合。懽愛桃花色，妾願桃生核。

其二
柳條宛轉結，蕉心日夜卷。不是無舒時，待郎手自展。

其三
獨夕玉堦側，仰看三星爛。畏熱不歸房，徘徊夜將半。

其四
騖棹出驚流，回橈戲清沚。擘破芙蓉花，中有雙蓮子。

其五
凉風吹玉樹，團扇置不理。儂亦有凉熱，何况戴冠子。

其六
摘葉裹流螢，應手葉先落。本無牢根蔕，虛怨秋霜薄。

其七
郎住西水頭，妾住東北滸。何能冰遂合，永免風波苦。

其八
雪飄悵難行，室邇阻相覓。不畏風色嚴，畏此雪上跡。

車遥遥

車遥遥，遥遥復邁邁。望見秋塵起，不見車輪轉，知在秋塵裏。

幽蘭

幽蘭敷紫莖，羅列生堂基。踰時君不采，隔情當怨誰。

掌上舞

晨遊憩陽館，夕宴戲風臺。盈盈掌上舞，飛飛素雪廻。

空同集卷九　五言古詩四十六首

雜詩六首

爗爗雲中電，流光西北馳。僕夫夙嚴駕，吾欲遠游之。出門履微霜，四顧何茫茫。豺狼當路逵，鴟鴞薄雲翔。改轍理方舟，欲逝川無梁。俛仰歲將宴，愴惻涕沾裳。

其二
西國有佳人，獨立青雲端。容豔若桃李，左右佩芳蘭。含思理玉琴，泠泠一何閑。更節有餘悲，曲終再三歎。借問歎者誰，中意難自宣。沉吟攬衣帶，仰視鳴鶴翻。思阻望不申，何况隔丘山。

其三
梲榱蝕以傾，梁棟誠獨難。流言播四國，周公有疑患。凉飇激頽景，奄忽不可攀。衆羽日繽紜，朱鳥戢其翰。殺身茍無益，去去從所安。傷哉式微詩，千載起余歎。

其四
明月照我懷，耿耿殊未已。霜雪委如山，悲風中夜起。攬衣仰天歎，涕隕不可止。卞生抱荆玉，捐軀剖終始。青蠅倏來集，白黑反在此。城闕屹九重，浮雲日千里。我欲竟此曲，此曲悲且苦。

其五
凄霜變爲雹，二氣歛而藏。天道有代謝，人謀豈恒臧。北杓酌元化，亭亭自低昂。上帝棲紫宫，衆緯錯以行。謂山蓋高，有梯可陟；謂淵蓋深，有舟可涉。自非雙黄鵠，天路安可躡。

其六
茅以韌爲席，柏以勁爲薪。君子憂治世，愚者幸不辰。張罝以待兔，雉也菑其身。物理雖云殊，罹脫各有因。浮沙卷奔藿，朔吹揚驚塵。日暮臨大道，悵望曷能陳。

發京師二首

正德二年春二月作。是時與職方王子同放歸田里。
驅車彰義門，遥望郭西樹。冠蓋耀青雲，車馬夾廣路。威風何赫奕，各蒙五侯顧。回飇動地起，白日倏已暮。棄擲委蔓草，榮華若朝露。良無金石交，人生豈常故。絺綌足禦冬，誰念紈與素。愾彼白華篇，氣結不能愬。

其二
蔦蘿附松柏，枝葉固相因。行子戀儔匹，况遇同鄉親。北風起河梁，日暮多飛塵。擕手同車歸，駕言西適秦。道遠長渴饑，客子懐苦辛。仰瞻天漢流，夜永不得晨。驂馬媚其曹，鳴鴈各求羣。明星出東方，照見車下人。夙興即往道，登彼高路津。還顧望京邑，愴焉何所陳。

七哀詩

問客何方來，四月發回中。繁霜隕百草，樹木如寒冬。客行一何遥，客顔一何憔。舉目望關山，關山鬱蕭條。少壯盡乘邊，崖谷何寥寥。戰馬不解鞍，弓矢常在腰。碩鼠走空倉，城上狐狸跳。咄咄勿復陳，更問北來人。六月天雨霜，哀哉生不辰。

與客問答二首

門有萬里客，顔面帶風霜。左右佩雙鞬，意氣何揚揚。問客何州士，逝將之何方。客亦不顧云，但言開中堂。手持一書札，口口稱故鄉。長跪受書札，草字八九行。上言親戚故，下言别離傷。

其二
長跪牽客裾，故鄉今何如。客起長跪言，故鄉不可居。墳壠既蕪没，寧復識田廬。鄰巷鮮故人，族屬半丘墟。巖巖高山谷，今爲官路衢。主人聆客言，涕泗交漣如。離鄉三十載，小女爲人姑。邇者日以親，遠者日以踈。狐狸知故穴，牛馬知故阹。願爲連理樹，託根北山隅。

衛上别王子二首

晨風應候至，鷄鳴各嚴車。我今游宋中，子當旋舊閭。僕夫理前綏，轅馬悲鳴趨。一别阻秦周，相望萬里餘。首春霜露重，厚汝征衣襦。昔爲同袍士，今在天一隅。故者日以遠，疇能察區區。

其二
税車朝歌里，送子輝水陽。羣鴈起高飛，凌風各分翔。敦交多故懐，况乃憂故鄉。征夫愁短日，去馬知路長。童童孤生柏，結根南山旁。願言采此柏，遺我心所當。良無白鵠翼，何以得高頏。

贈徐禎卿

獨處忽不懌，攬衣循東廂。樹木何修修，春風起飄揚。我友駕在門，告言適江湘。倉皇挈玉壺，追送臨河陽。顧瞻兩飛鳬，並戯水中央。翩翩厲羽翮，鳴聲一何長。柰何游客子，一别永相望。時澤亮有周，天命固其常。薄終義所劣，别離庸詎傷。懿彼回路贈，慷慨申此章。

贈王舍人昪二首

迅風激高雲，朝日照嘉林。良友忽遠適，惻愴摧我心。川原望靡極，江路浩且深。殊域寡親戚，孤子故難任。荼蓼積愈苦，淚下不可禁。

其二
攬淚瞻林木，韡韡敷華葉。層闉帶廣陌，車馬暮相接。駢裾侈高會，誰念獨守妾。豈不思方舟，川廣不可涉。葑菲遺下體，舉世重紅頰。勸子且寧志，爲恩孰周浹。

又贈王舍人四首

送美城東陌，還車望上陽。觀闕百餘尺，蓉城鬱相望。同在天一隅，子今旋舊疆。經子故所居，我馬立徬徨。

其二
徬徨亦何爲，悵望遠行客。枯桑號天風，時節倏復易。簪紱匪我榮，棄置安所惜。願爲東南風，遂附高翔翮。

其三
勁翮無羣棲，靈根豈叢蒨。人生非苦匏，安得常相見。動息各有因，况乃異鄉縣。徘徊岐路側，仰視雲中鴈。

其四
鴈征會來歸，君行何日返。驚風飄馳光，歲月忽已晩。登山采白苓，遺我心繾綣。上言制頽齡，下言助餐飯。

贈劉氏五首

晳晳吳中娥，奕奕宛清揚。邂逅此堂隅，瞻顧兩回翔。攘袖發皓齒，列坐無高倡。行雲爲徘徊，順風託馨香。周席莫不歎，側目生流光。何意芳盛年，峻義明秋霜。於禮誠銷薄，銀漢徒相望。

其二
矯矯雲中鵠，忽忽晨南翔。連翩客游子，駕言逝何方。霜露日夜零，東路悠且長。意欲從子逝，我馬玄以黄。徒思諒無益，欲置難遽忘。愛子千金軀，雙親在高堂。

其三
埋輪國東門，駕舟越洪洋。晨發天北隅，日夕至建康。皇居槩太清，陵樹何蒼蒼。白馬服衡軛，飄颻過路旁。敦交豈獨薄，貧賤多顧藏。所志在寧親，榮耀乃其常。

其四
青陽獻嘉歲，玄鳥鳴我堂。遠子念行役，驅車發南疆。豈不誠辛苦，王事切中腸。駪駪泝原薄，拊劒何慨慷。羣形冒休澤，朽榦揚朱芳。君子法天造，小人曷能臧。

其五
回車太行谷，結轡登羊腸。羊腸何崔嵬，俯視見大江。大江日東注，游子悲故鄉。故鄉復迢遞，欲濟河無梁。晨起振我纓，駕言行朔方。丈夫貴榮名，臨路徒離傷。

贈徐陸二子（徐名縉，字子容，姑蘇人。陸即深也。）

清晨思行游，駕車郭西門。凝霜被野陸，莾莾多荆榛。霖雨不歸川，四顧無行人。何意岐路側，悵然獲所親。晤言不須㬰，含意俱未申。雲間富才傑，具區産名珍。一爲時所知，光耀在青雲。情交茍不劣，窮顯非所論。感激平生義，匪爾誰當陳。

申州贈何子

翩翩雙黄鵠，凌風各將去。哀鳴岐路側，一步一回顧。何異同心子，失散在中路。别君倏五載，我髮忽已素。今逢不須㬰，趨駕一何遽。臨分但踟蹰，道語不及故。山川何悠悠，白日奄欲暮。努力愛玉體，慰我長思慕。

寄康修撰海

晨步城西岡，遥望終南岑。荆棘高蔽天，白曜翳以陰。鷄食鸞鳯饑，蛾眉讒妒深。葑菲遺下體，一别成飛沉。出門眺四郊，莾莾悲風吟。海水有可測，傷哉誰諒心。

其二
少陰盛霜雪，崎阻鴻鴈饑。荷斧入林谷，日暮誰共歸。林樹窈冥冥，徑路多虎羆。北斗横塞岑，邰野風振悲。欲往河無梁，念子忽如迷。榮耀在須㬰，亡没誰復知。思附玄鶴翼，從子以高飛。

贈王生滇南

人生如枯蓬，團團隨風轉。朝猶同一隅，夕暮異鄉縣。鳯皇擇林遊，奮翼思高飛。一飛萬餘里，路澁常苦饑。岑巒造青天，蹊磵何崣𡻣。食尋竹實餐，棲必梧桐枝。德音倘不隳，慰我心所期。

送姪木北上

羣鴉競時食，孤鴻獨高翔。丈夫四海心，誰能安舊疆。仗劒辭所親，策馬登前岡。歲晏霜露繁，原野何茫茫。草枯禽獸饑，潢潦浩以長。感吟悲蒹葭，試鳴候朝陽。勗哉樹名勳，念兹西頽光。

送秦氏（秦名文，字從簡，台州人。）

健足慕千里，倦翮常卑安。陶子重折腰，貢生乃彈冠。黄龍日南游，長江浩瀾瀾。竹實匪不甘，鳯孤誰爲歡。故廬倚青松，懸崕激鳴湍。返真謝形役，庶以成盤桓。

送谷氏

零雨晨微微，艾葉何旆旆。端居輟中憂，駕言送征邁。黄河流湯湯，飛雲下燕代。臨汀羅觴爼，趂景徙傾蓋。轅馬望路鳴，僕夫整衣帶。孰非金章客，子也獨所愛。行行樹聲猷，及此明良會。

别李氏二首

逸禽恥淹棲，良駟競先步。出門有行游，諸所豈得顧。辭燕戀舊壘，渚鴈企高鶩。情離誠有猝，心期固其素。匪無便儇子，新人不逮故。踟蹰野飇夕，分手即前路。

其二
前路乃何之，迢迢夢雲澤。霖雨暮戢戢，囑子且停軛。隕籜委川徑，潢潦浩以白。熒熒雙龍劒，佩服我所惜。水行蛇蟲匿，陸邁虎兕辟。願言奉心懽，庶與備朝夕。

贈寗氏二首

野荍萎平畛，寒露一何早。凝霜一以零，蘭蕙亦衆草。美人中夜興，憂心惄如擣。玉石誠靡别，妍華恃疇保。瑟瑟谷中松，見者豈不寳。良無匠氏顧，歎息歲將老。

其二
白日何冥冥，送子黄河陽。執手無一言，仰見雙鴈翔。處卑心罔怡，奮飛多中傷。撫劒兩踟蹰，低頭涕沾裳。天運有銷盈，志士懐剛腸。去去愛景耀，離别固其常。

送閔氏

怦怦困暑溽，悠悠抱中戚。時蟬邇戸響，流汗揮復積。登高散我憂，忽覯遠行客。爲問客者誰，是我心所懌。律律佇征雲，迢迢逐歸翮。孰無室家念，忖爾懽聚夕。伊余胡寡仇，㷀㷀痛離析。

長歌行贈房氏

捷步競先鳴，達人貴沈幾。鴻鵠翅摩天，於世常高飛。煌煌冠蓋朝，踈也乃獨歸。誰云傷秋子，而爲鱸魚肥。彼哉枌榆儔，豈知千仞輝。

其二
瀰瀰夏川廣，驚風夕揚波。眷言送誠歸，軒騎匝中阿。倦鳥故林趨，獸離懐前窠。君看纍纍實，豈復華其柯。皓首聲利途，攸見無乃頗。

憶昔行别閻侃

憶昔少年時，遨遊咸陽都。邂逅塵埃裏，相邀入酒壚。半酣擊劍起，挾彈青門隅。風蓬離本根，奄忽浮雲徂。聚散良靡期，晤言誰復圖。濛濛零雨辰，悠悠梁園途。翩翩白馬鳴，藹藹朱華敷。昔逢美姿顔，今也白頭顱。中藏難遽宣，相看但捋鬚。前路浩崎嶇，愛子衰暮軀。

贈沈氏二首

辭馬鳴故羣，羈人戀心知。身也匪木石，孰無懐與思。藹藹軒蓋途，才捷競先時。冥冥歸林翮，爰集非無枝。龍蛇悟易訓，蟋蟀感唐詩。情感辰靡延，把袂竟河涯。贈子金錯刀，申子古别離。德愛誠匪他，遘君豈無期。

其二
旦日子當發，淹留復今宵。良乏美盤餐，爲君品鳴簫。君如巖下松，霜霣顔不消。衆草茍移時，化爲艾與蕭。聆曲復不懌，睠焉傷迢遥。携手步前庭，仰面看招摇。巢子潜箕陽，四岳俞唐堯。願言修九苞，曳佩鳴天朝。

送蔡帥備真州三首

晨飇下嚴霜，波水白浩浩。鷄鳴人語動，趨駕恨不早。出門望原野，四顧但衰草。芒碭一何寥，驚鴈鳴寒蓼。老驥志千里，烈士輕遠道。臨事毋謂難，爲善豈在小。

其二
颺舟逾長淮，登陴望大江。氣勢何鬱盤，皇矣真我邦。宫殿槩高清，鍾山變青蒼。横飇靜霜夕，天塹如沸湯。時平智士拙，貨賤良賈藏。無言邊境勳，寧居亦慨慷。

其三
隕霜凋楓林，澤藪莾虞虞。結徒策青驪，行狩聊我娛。左發殪玄兕，右捎仆文駼。插羽坐草間，飲酎炙鮮腴。川光夕明㓕，鴈鶩風叫呼。立馬千仞岡，仰送浮雲徂。彈劒問所私，何如李金吾。

空同集卷十　五言古詩五十六首

時命篇

代馬不戀越，荆禽豈巢燕。鸜鵒渡汶水，君子憂未然。柰何客游子，率爾辭故山。行獸顧丘林，出雲有歸還。交交聲利途，軒車日駢闐。誰念牛下人，悲歌夜中歎。豪門有棄襦，我衣恒不完。張儀懼諸侯，泄柳乃閉關。貧賤豈盡愚，時命當自安。

述憤十七首

弘治乙丑年四月作。是時坐劾壽寧侯逮詔獄。
天門鬰岧嶤，虎豹守其隅。番番九苞禽，頡頏舞雲衢。衘書奏至尊，青龍與之俱。光夕絶還響，徙倚空愁余。

其二
帝居杳何許，蒼蒼隔九閽。白玉爲阿閣，黄金爲重門。可望不可扣，仰見飛雲奔。何當發炎旭，下照孤葵根。

其三
鞀響久不作，烈士常苦辛。魏裾已寂寞，漢檻空嶙峋。邈焉向千載，曶曶懐斯臣。皇心茍識察，百死寧一身。

其四
懸車曜回景，夕風起喬林。撫兹散沉憂，浩蕩開重陰。迴翔瞻闕門，躊躇思玉音。宵坐焰明燭，懐古傷我心。

其五
大化罔不虧，人生固多艱。汎觀疇昔人，浩然發憂歎。自非餐霞侣，伊誰駐朱顏。律律南山岑，拂衣會當還。

其六
孟夏草木長，垂雲一何凄。零雨宵始歇，西山朝復隮。兀然坐高舂，時聞鵓鳩啼。逢辰寡宿懽，履運傷前迷。既無杯中物，何以寫我悽？

其七
飄風自南來，䬃䬃入我懐。我欲隨之翔，北向三重堦。守閽遥望予，閶闔何由排？戚戚勿重陳，危言多厲階。

其八
夕雲鬱崢嶸，頽陽入西丘。返景漏林端，明我屋上樓。靜久得玄理，源澄復何求。永懐鄒陽子，聊以抒我憂。

其九
苔井肅陰森，嶽廟閟以清。車前當路翻，紅葵夾階生。羈人散煩疴，紆徐步中楹。時禽變好音，庭柯敷夕榮。詎知沮洳塲，曠然獲悠情。

其十
青青廟中槐，交交一雙禽。爲巢育其兒，結構良苦辛。一朝驚彈羅，移棲向高林。我行適見之，歎息空彌襟。

其十一
湫宇夕陰陰，寒燈焰不長。氣棲遞微明，飄忽如清霜。人云網恢恢，我胡寓兹房。墉鼠語牀下，蝙蝠穿空梁。驚風振南牖，徂夜倏已央。於邑不成寐，展轉情内傷。

其十二
小草生枯桑，芊芊競芳辰。雖云殊本根，寄託各有因。自我罹幽囚，忽焉經浹旬。我兄千里餘，渺渺長河津。妻子日望余，蒼蒼隔西鄰。所幸二三友，笑言越昏晨。宵鐙促燕膝，昵語忘苦辛。患難茍相得，毋論骨肉親。

其十三
檐月何徘徊，晨風復依依。載言别同居，倉皇倒裳衣。處者各惆悵，去者從此辭。挽手刺刺語，寄言家中知。丁寧故與親，願勿長相思。明明昊天威，我久寧在兹。

其十四
皇矣彼上帝，赫赫敷明威。四序舒以慘，中有玄妙機。燭龍躍天門，一朝景光回。昔爲霜下草，今爲日中葵。稽首沐罔極，欲報難爲詞。

其十五
明月出東方，徒行反家室。室人走相訊，問我何由出。明知非夢寐，欲辯仍自失。喜極雙涕零，轉面各衘恤。垂鐙照緗卷，浮埃滿朱瑟。愁言卒未傾，忽復見晨日。

其十六
鳴鑣踰廣陌，執簡謁彤闈。道逢相識問，倏如遠行歸。虎拜閣門下，龍顔霽晨輝。二后邈以迢，吾皇嗣其徽。從諫如轉丸，旁求炳先幾。令聞洽四國，壽與南山齊。

其十七
臣本草野士，弱冠承恩私。黽勉簪紱間，低回赧容姿。直湍寡回波，勁木無弱枝。天運不易測，物情諒如斯。修塗方浩浩，駕言赴前期。

離憤五首

正德戊辰年五月作。是時閹瑾知劾章出我手，矯旨收诣詔獄。
采采河邊蘭，鯉魚何盤盤。念我同胞人，訣絶摧心肝。事變在須㬰，浮雲逝無端。臨發路踟躇，誰敢前爲言。原鴒抗高聲，我行何時還。十步九回頭，淚下如流泉。

其二
練練晨明月，鬱鬱風中柳。蒼茫遮我車，識是平生友。感君故意勤，贈我雙瓊玖。虎狼夾衡軛，狐狸草間走。東方漸發白，聊歸勿爲久。天威煽方處，君子毖其口。

其三
北風號外野，五月知天寒。海水晝夜翻，南山石爛爛。丈夫輕赴死，婦女多憂患。中言吐不易，拊膺但長歎。永夜步中庭，北斗何闌干。裂我紅羅裙，爲君備晨餐。車動不可留，佇立淚汍瀾。願爲雲中翼，阻絶傷肺肝。

其四
驅車重行行，前上西山陲。白日忽已冥，歸鳥來何遲。飄風吹征衣，北逝方自兹。行路見我行，不行爲嗟咨。苦稱途路澁，君子莫何之。欲訴難竟陳，天命自有期。

其五
結髮事君子，締結固不解。青蠅玷白璧，馨香逐時改。恩阻愛不周，棄擲良在此。紅塵何冥冥，白日淪西海。對面有訣絶，何况萬餘里。得寵各自媚，誰爲展情理。訛言方蝟興，君子慎其始。

赴江西之命初發大梁作

戚戚辭故里，盛陽遠行游。入門揖兄嫂，征馬已駕輈。日午登前岡，浮雲逝南流。零汗透衣巾，僕夫行悠悠。軀微懼命重，慷慨但懐愁。還望故所居，匹鳥鳴相求。而我獨何爲，道路常懐憂。

雜詩三十二首

英雄樹大業，奮志常慨慷。捐身赴國仇，效命爭戰塲。明甲耀皎日，挽弩千石强。矢石下如蝟，殺聲如沸湯。被刺目不逃，阽危氣益昂。雄名輝册符，生死固其常。

其二
大司肅制度，鴻儒振英儀。生殺原異門，爲猷視厥施。峩冠巍堂上，巧笑美容姿。狐心生暗鬼，耳聞佯不知。膏粱媚妻妾，無頼充王師。白刃起如林，狗馬用羈縻。榮達信有命，歎息將奚爲。

其三
共工觸山折，夸父去無還。媧氏懷憂傷，鍊石思造天。妖姬鼓哀瑟，嬉戲玉臺間。草昧怨無侯，哲者中自煎。小鳥填巨海，蘆灰遏洪川。力誠有不及，心情長可憐。

其四
昔余曳鳴珮，謁帝扣天閶。聖人垂衮衣，賡歌庶事康。鼎成不我顧，奄忽驅龍翔。生死變化理，反覆開存亡。榮華有銷落，連茹切微霜。晨朝在須㬰，返車棲扶桑。

其五
命駕將何之，意欲快我心。蠻方亂如麻，匈奴寇榆林。揮劒誓俱亾，彼軍忽如沉。豈爲尺寸勳，國仇怒至今。崑崙貢織皮，鴟鴞懷好音。功高固不賞，讒妒來相尋。哀哉險側子，傾詞誰見欽。

其六
大道竟焉陳，末運忺相欺。讒疑進貝錦，交亂令心悲。鴟鴞翔茂林，烏鵲遊下枝。人情有偏好，觸意生乖離。長門緒清吟，魚肉怨新詩。玉分石見仇，咄嗟當語誰。

其七
遨遊冩憤懣，駕言淩洪濤。洪濤非我遊，改馬登山椒。朔風一來至，林谷何蕭蕭。鬼怪時以興，雲逝誰能招。禽鳥相聚鳴，原獸復晨號。置此勿徒苦，乘雲可宏翺。

其八
有衍東園椒，結實何纍纍。條遠敷不易，斧者見行摧。燕雀本小鳥，志欲翀天飛。哀哉不自諒，失路將安歸。

其九
悲風厲歲晏，宵旦未云已。寒冬雨雪至，江漢驕南紀。臨堂翳孤松，杳杳歎成理。凉潦不溢澤，時鴈鳴高起。一飛摩青天，倏忽乃萬里。訊言蓬蒿士，沓沓竟何以。

其十
晨出進賢門，南向望東鄉。清川激崇岑，彌野何茫茫。白骨皜四隅，羣鳥噪枯桑。闔門已殺戮，鴟鴞復來翔。日昃時易冥，漏網頓天綱。思此愁我心，還車眺何梁。玄鶴靳高鳴，於世常激昂。一逝聲影滅，誰哉見孤頏。

其十一
登山望四海，日夕忽至沉。俯身眺城郭，痗然沾我襟。交路夾芳蘭，逝駟何駸駸。朱樹藹閒榭，奇巧媚荒滛。北里進異舞，高唐呈妙音。纎羅振芬芳，朝雲遞嘉吟。不見秋至草，零落愁春心。

其十二
兀然坐空堂，戚戚恒竊悲。曠世懷一鳴，燕雀翻見欺。惡名收范公，文致詆朱熹。身親罔自明，萬世余焉知。霜露隕華草，顦顇今其時。百年俟論定，恃此良可嗤。

其十三
倚閭遲佳人，日莫期不來。拂衣舍之去，去上延秋臺。旗旌蔽原坂，鼓角鳴且哀。黃鵠翔不下，腐鼠鴟見猜。壯士憤國難，撫劒但徘徊。白日倏西傾，愴惋肝肺摧。

其十四
灼灼綴枝華，榮豔一何好。朝陽溢其葩，餘光照寒槁。冠蓋沓衢路，致身競先早。磬折名譽塲，銷鑠成醜老。一夕不復晨，隕落隨秋草。逍遥可竟世，繁華詎足保。

其十五
陽回杳無朕，朔風振江郊。翩翩者何禽，銜枯創新巢。長短有成理，環也特其遭。窮者非盡愚，顯豈皆賢豪。羲陽奄西馳，今夕明復朝。如何途路子，得意恒自驕。

其十六
無榮亦無辱，倚伏還相隨。韓侯歎良弓，寧復歆昔時。華春敷明陽，各艶容與姿。孤松秀嚴冬，歴世誰可期。照耀東門瓜，前貴今豈知。較計毁譽間，無乃賢達卑。

其十七
昔有玩世士，乃處匡山阿。其人久已冥，春林發煙蘿。故址栗里旁，見者不忍過。荷鋤豈不苦，刈薪行且歌。詆毁日來加，醉酒良靡他。沉冥在一時，千載固難磨。小兒爲督郵，磬折將如何。

其十八
昔余遊淦南，曾上升天臺。兹也誠玄冥，萬里悲風來。松柏摧路傍，玉梁安在哉。舉手招王喬，三洲限蓬萊。黄鶴舞高岑，清雲曳徘徊。歎息長久術，愴惻令人哀。

其十九
玉梁不可遊，回登懷玉顚。應龍歕白霧，接我升雲煙。慿軒望四海，溷悶良可憐。可憐者誰子，白馬來翩翩。明哲困糟糠，庸子騖輕軒。嬿婉逞一顧，力違成過愆。傾城亦何益，傷哉誠嗟歎。

其二十
黃塗亘東西，六龍駕天車。一馳濛汜間，百計無柰何，彎弓倚扶桑。抗手招陽戈，浮雲徂我前。逝鳥鳴相過，鳯凰愁丹山。溟海日夜波。行行欲安之，念此紛滂沱。

其二十一
今日苦炎熱，風雩可徜徉。亭亭一孤松，乃在匡山陽。李公宅深冥，朱氏揚其芳。仰身攀林巖，俯之涙數行。勢路紛狹斜，隨利來相戕。命駕且復去，誓與朱鳯翔。

其二十二
貴賤各有命，昧者苦保持。殷勤話言接，轉面不可知。一言相千秋，冠蓋赫來馳。鷃雀鳴梧桐，噏習鸞鳯飢。雞鳴市朝動，董生方下帷。

其二十三
惙惙懷坦途，由之乃江河。波起旁所駭，舟中如室家。中林設暗罟，鴻鵠逝九阿。讒巧誠相戕，飛鳥日暮過。修短自然理，作色將誰何。

其二十四
匡山有老人，自稱巖下公。緑髮渥朱顔，皎若雲間鴻。往來騎白鹿，姿美精内充。招我將從之，心阻難遽通。流情復高翔，翩翩駕天風。夙昔思此人，寤言期與同。感此重狂顧，德音常在衷。

其二十五
騶虞不食草，志士寧茍安。矩步揮芬芳，凛義不可干。吐辭程大猷，妻子常飢寒。中心思美人，遥夜起長歎。延頸望西岐，欲鳴途路難。躑躅待天晨，宵夜徂漫漫。明月鑒房帷，涕淚交汍瀾。

其二十六
臨事戒憤切，憤切增煩心。君子被短褐，小人富黃金。璇機造變化，何浮不有沉。不見遊波蛤，前是簷中禽。池鵾奮羽翼，倏忽四海陰。沐浴濛汜間，飄颻終鄧林。

其二十七
少年撫長劒，放浪三河濵。纍纍道旁者，云是金鄧墳。歘翕隨龍飛，策符登茂勳。南陽多貴人，烜赫闐朱輪。委身今黃土，千載不復晨。首陽有采薇，餓死誰爲聞。遺義凛秋霜，見者常酸辛。

其二十八
自聞鶗鴂鳴，於心懷憂傷。陰氣馴以厲，庭草隕繁霜。臯蘭萎不榮，瑟風遊素商。浮雲晝易冥，白日時漏光。登山期所思，反見高鳥翔。蹀躞豈規步，訛言倘譸張。揮袂層霄間，撫劒增慨慷。

其二十九
昔余挾詩書，京里揚鳴珂。敷藻藝林間，結交聚邊何。豈云傾人城，絶代耀姿華。分散倏老醜，孤遊江湘阿。出攀芳桂林，倚岑揮浩歌。荆榛蔽丘原，浮雲一何多。靈劒有合并，詠言傷蹉跎。

其三十
莫笑一杯水，覆地東西流。人命若飄光，超忽誰能留。藜藿足充饑，巖巒可遨遊。衣文附靈犧，莊子誠見羞。黄雀乾下庖，白刃臨九州。一爲華屋吟，俄頃歸山丘。脫身幸及今，世事如蜉蝣。

其三十一
毁譽不可校，校之心煩悲。榮名蓋一世，千載誰見之。塞翁失其馬，馬歸駒來隨。生死尚無常，萬事誠塵灰。舒嘯飲醇酒，聊與玄化嬉。

其三十二
窶人困貧賤，忉切常自悲。達者競先步，所苦名位卑。旦榮昏暮零，二者誰復知。二者不可知，懊惱將何爲。不見曠世子，埋没隨蒿藜。

空同集卷十一　五言古詩四十首

渡漢五首

好游良有殫，今朝竟言歸。洶洶舟下濤，亂之將疇依。異途各爲趨，同木相隨飛。遹觀千仞禽，誰復瞻其輝。

其二
萬事雖貴豫，數極誰竟猷。朅來彈我劒，且復三河游。迤東望濠梁，嘅言懷莊周。黄鳥孰興篇，枌榆廼見尤。

其三
於心懷佳山，背之每自顧。相逢鮮久要，那得不念故。塞翁罔憂馬，馬歸人始悟。遊女非召南，千年没貞素。

其四
霖雨濡我軌，寒潦何滔滔。墳畝畯徒悲，漢流怒洪濤。思美歎晨夕，欲濟難容舠。限隔豈固逖，踟蹰爲誰忉。

其五
閑登古樊城，回望峴首山。鷃雀躍寒蓬，疇念朱岑翰。小人競錐刀，羊子廼探環。智愚固生性，融晦靡我歎。

雜詩三首

宛宛春田鳩，飛鳴柔且閑。一朝化爲鷹，肅肅厲羽翰。衆禽不敢並，孤立秋雲端。鳥旣不自知，人胡究其然。

其二
緜緜谷中葛，引蔓在脩楚。脩楚伐爲薪，葛也安所附。豈無絺與綌，可以禦清暑。烈烈嚴冬時，憂君乏纊絮。

其三
汎汎河上舟，摇摇靡攸止。我欲維此舟，川廣不可涘。振振鳬與鴈，棲食在波水。豈不良幽寞，夙心耽樂此。

轅駒歎

世徑互險夷，富貴安所需。昔爲櫪中駿，今爲轅下駒。白日仰悲鳴，青雲立踟蹰。未蒙主人顧，何由効馳驅。朝思碣石津，夕睇流沙隅。常恐侣凡蹇，棄捐中路衢。

李廣

李廣昔未遇，射獵誰見稱。君主猶未識，他人寧不輕。日從田間飲，夜止灞上亭。醉尉前呼呵，小吏亦見凌。一朝剖郡符，飛蓋赴北平。凭軾覽百邑，樹羽寧千城。亭障不設燧，櫪馬躍頓纓。彎弓射虎歸，淡淡黄雲生。自從結髮戰，舍鏑無虛鳴。威慴五單于，胡人寤寐驚。孰知身運乖，數奇竟無成。壯顔逐年衰，白髮忽見嬰。寄言雄圖者，俟命莫吞聲。

豫讓

士有氣相感，殺身酬所知。伯氏既謝世，族姓無孑遺。噬炭甘若飴，漆身亮何爲。生既荷君遇，没敢求君知。仇聞再三歎，攬淚惠新衣。玉劒四五動，左右神爲摧。愴哉彼流水，迄今爲鳴悲。行路佇歎息，芝蘭繞墳基。人生固有畢，節義誠難虧。

怨歌行

怨違情有悲，懽聚理無欺。懽怨非中則，感離難重持。纔見春華交，倏已晨露滋。秋風吹羅袂，團扇不復施。團扇與羅袂，用舍各有時。炎寒啓迭運，超曠多遠期。勿徒歎捐棄，恩愛倘中移。

詠古鏡

熒熒堂中鏡，皎皎懸秋月。寵移明與奪，勢滿光仍缺。美人昔提擕，拂拭生皎潔。用以奉君子，義投物不忽。良無刮劘費，豈謂遽乖絶。悲故情自懣，争妍道所劣。掩抑經冬春，蕪蝕怨芳節。黄鳥及候吟，朱蘭有時歇。推移凖運理，顯晦遵前哲。顯晦亦何憐，所歎在乖别。

葑菲歎

菁菁田中葑，與與疆上菲。托根豈誠異，敷葉爲誰美。采掇女心歎，遵路勞情理。鮮莖入素手，終朝不盈篚。置之獨長惋，抆淚沾衣裏。白華肇卑薄，谷風啓怨誹。色衰使交離，棄美因下體。空瞻寸晷旋，倏見嚴飇起。徒持履霜戒，誰念禦冬旨。吟歎非貞喻，托物聊在此。

有夢

濡迹古梁郊，託兹洪河疆。流景逝不處，衆草忽已霜。元雲駭崇原，鳴風激空桑。侯予竟此夕，念獨涕沾裳。人欲天必從，神交詎無方。解襟即幽寐，執袂奉顔光。道暌未終已，舒體各異鄉。鳴鷄在東壁，薄月鑒空牀。精誠諒有合，暫違寧詎傷。

雞鳴篇

宛宛天運周，雞鳴夜復旦。疾者寡長寐，思者多寤歎。癙憂積中腸，緒理一何亂。衆人沓經營，君子樂衎衎。高山變爲陵，深谷化爲岸。願從詹氏卜，乘槎問河漢。

馳景篇

小至方浹辰，居然届寒臘。澄空暮霜歛，雲物恣吐納。眷念河關阻，悵望三川楫。城陰多悲風，馳景杳難接。遥憶鹿門駕，緬軫馮驩鋏。

時序篇

邈矣時序邁，悠悠羈思懸。少歲覿飛龍，振步躡雲煙。揚芬凌紫霄，結駟覽黄淵。王綱祗以穆，四海屢豐年。晨趨謁雲陛，晩沐踏京塵。流觴擁華舘，藻翰飛陽春。逸者眷多暇，壯士恥無聞。徒閱芳華改，何有尺寸勳。日月不我待，倏忽星運移。抱疴届兹夕，憮然傷夙期。元髮難久恃，毋令達者嗤。

歲晏行

歲晏幽陰積，寒霖夕館空。浮雲起城闕，浩眇安可窮。悠揚横太虛，回薄蔽鴻蒙。我有一叢蘭，種之良亦難。飄風忽來吹，零露苦相殘。勸君留此草，蕭艾不可寳。

苦熱篇二首

大運互伸縮，二儀每驕蹇。陽威茍不烈，陰馭何能反。避暑躡清榭，拭汗望幽巘。密緑暵豐林，萋蕪萎修坂。逃飲豈其性，對食不能飯。嗟彼馳騁子，晨暮各忘返。執熱古有經，愚智詎相遠。何當蘇海宇，余亦遂仰偃。

其二
伏陰會當升，愆陽固有期。墻茨覆鮮實，蟪蛄夕以哀。所虞大火流，即值凉霜催。軒轅製六律，大舜彈鳴絲。四氣爲之和，民生寡憂思。古理日云邈，季運安所師。我懐良已永，炎曜况倭遲。願言惠清飇，颯然均此施。

潛龍篇

驕陰不可制，堅冰憂我衷。陽馭倏來返，玄律播陰風。譬彼晝與夜，循環固難窮。古人閑行旅，九市禁相通。陽升懼不力，靜以收其功。養木當以萌，養德當以蒙。眇哉一絲微，柰此羣陰攻。脉脉淵泉底，疇能拔潛龍。

孔翠篇

孔翠耀其羽，廼爲俗所珍。神龍處九囦，潛躍固有因。小人役瑣屑，君子揚其芬。遐哉顔閔烈，千秋灑靈芬。出事金玉昆，入奉堂上親。恩義茍不虧，豈必饌芳薫。爰騁六藝圃，載泳詩書津。何當繼喬木，振珮躡高雲。

有鳥二首

有鳥東方來，長鳴向西北。竦身欲縛鳥，自顧無羽翼。白日蔽高陸，玄陰視無極。風飇晝烈烈，積霰墮我側。星紀雖云周，沴氣尚難測。逝者一何速，來者懼不力。枤杜生道左，孤桐棄遐域。雖懷壮士情，詎補陽和德。

其二
一爲羈旅士，遂使年歲積。人情感新故，慘慘不得釋。夜視天上星，翳翳雲霰隔。陽道卽光明，何由布德澤。離居多永（一作隱）憂，悵念在今夕。借問悵念誰，是我同袍客。豈謂凉暄殊，所歎阻疆埸。緘書寄游雲，會託南征翮。

卧疾二首

寒飇振䟽牖，十日歲華改。王孫怨修路，芳草若相待。寸心百慮嬰，移疾屢朝晦。范甑蛛網生，翟門雀羅在。歎息中林蕙，望望何能采。

其二
眠痾感歲晏，中意長刺刺。展策不能讀，對酒寡懽懌。晨風激幽林，堅冰滿川澤。短景不可駐，倏忽變昕夕。飛雲迅南征，歸鳥厲其翼。地北常苦寒，寤寐想温域。

值雪詠懐

索居倦晨暮，沓沓傷歲窮。玄雲爲誰屯，流霏夜常風。映隙既窈窕，穿窗亦玲瓏。凌高似有綴，填卑忽若崇。裒多雖稱物，益寡竟誰功。匪無盈尊酒，斟酌解我忡。途路悵伊阻，佳期杳莫同。握瑾惜楚老，投瑶怨國風。人欲天必從，精感理能通。鍾絃曠易絶，郢調寡彌工。持爲知音説，庶以折其衷。

至後上方寺酒集

久陰痗昬氛，我行値嘉明。白日展冬耀，雪霽松林清。景異賞貴延，朋集杯難停。入筵午未端，歸騎夕已冥。衝風振巖廊，鈴索抗高鳴。塔虛響先奔，珠圓光易傾。超物慮可澹，遺榮累果輕。久枉証詮理，一悟得所徵。

上巳海印寺二首

勞生苦役役，况乃値温陽。林園有嘉榮，蹊渚生柔芳。秉蕳迹已陳，祓禊難獨忘。駕言適蓮宇，迂紆陟虹梁。峩宫延暮色，陂樹藹青蒼。詎知幽勝區，占兹佳麗鄉。居然心境寂，彌增塵路傷。

其二
眺遠及麗辰，登危開我襟。秉炬躡佛榭，杳杳夕光侵。芳湖遞澄鮮，幽隍覆層陰。畢景没長甸，輕霏變春岑。仰矚雙龍闕，却瞻上苑林。歸翼矯以翔，鴻鴈多哀音。薈蔚桃李塲，孰分松柏森。

春遊篇

東氣散廣陌，北杓指青陬。美人惜春陽，鳴鑣事遨遊。遨遊覽萬物，紆遲駐道周。京邑藹九衢，合沓喧輪騶。黃鳥集于林，碧草生御溝。御溝多垂楊，芳樹夾朱樓。卑崇冒休澤，鬱哉帝王州。

其二
朝遊東市陌，暮出北城衢。夕林何𡼲岑，華月耀西隅。宵征泝皇垣，廻策遵玄湖。春冰日以薄，鳬鴈聚喧呼。逶迤浦溆貫，金刹據中區。前有三石梁，宛若垂虹紆。却顧雲中觀，翳翳蔽松榆。

春日洪法寺後岡

暄陽入廣墟，平阡曖煙蕪。稅鞅尋高禪，陟丘眺神都。白日麗中衢，青霏藹林岨。碧草一何萋，叢葩亦已敷。纍纍誰氏墳，崷崪三浮屠。鑿石錮九泉，雄構耀城隅。輿臺盗綺衣，苔蘚封丹樞。矯首視天宇，剡剡浮雲徂。崇名古所欽，多藏秪區區。

秋日重過上方寺

居閑懷行游，觸景慨時速。昨來春華敷，秋草倏已緑。弱蘋布霜漣，叢蘭委寒陸。纍果媚西陽，漂籜滿空曲。物遇信緜曠，情移乃躑躅。夷猶步前庭，迤邐陟曾麓。夕風一何厲，行雲結相逐。鐸音抗高聽，塔影駭流矚。聿非封侯骨，虚疑燕頷肉。飛纓靡不榮，芒屩諒應足。寄謝世上人，吾久脱羈束。

苦寒行

白日歛光曜，北風如劒刃。澤堅走鳴車，冰雪峙千仞。登高望四海，四海水將結。蛟蛇壅巢窟，虎豹潛於穴。巑岏太行谷，蒼莾陰山戎。沙磧晝飛霜，壘門吹烈風。鳥雀墮巖壁，黄狐嘯空城。居人掩關卧，客子無復行。

京師元夕有懐丘子兼憶舊遊而作

名都鬱垝壘，浮雲䕃孤臺。宿昔與丈人，攬袂凌崔嵬。延眺殊未已，明月從東來。俯身覽九陌，車馬何諠豗。朱門競笙竽，鐘鼓趣行杯。詎知前代人，寒隧生青苔。金珠委瓦礫，鉛華安在哉。沉冥日云富，感激令心哀。丈人方岳裔，夙質謝塵埃。婚嫁慕向子，幽棲放顔坏。七十尚蛇蟄，白衣潛草萊。嗟余糾簪紱，俛仰阻沿洄。逝将親逸躅，榮盛等浮灰。

元夕友人見訪

春月多麗輝，白雪媚其姿。美哉京洛夕，銀潢鬱逶迤。逶迤帶紫陌，車馬驅以馳。繁燈張四衢，都人競遊嬉。道者便靜性，俗夫乏遠資。林塘枉冠蓋，繾綣非我期。金波低宛轉，明星漸離離。清光茍不虧，永與浮雲辭。

月夜飲别徐氏

仲月玄鳥集，蚯蚓蟠于廬。朅從徐氏飲，置酒臨中除。明月一何光，衆星爛高虛。中有參與商，相望㦧不舒。人生雖有懽，詎得常相於。夷猶廣庭内，惻惻摻子袪。哲人重明德，邁士懐離居。離居諒復合，行矣慎所須。

行省樹下

中林溽雨積，蕪徑暑日薄。衆鳥集於樾，鵷風眇焉託。披雲矚岑觀，縹緲三阿閣。踽踽懐昔賢，擾擾疾棼錯。夷猶攀榮柯，慷慨念幽壑。

空同集卷十二　五言古詩四十四首

贈四子

緜緜遠道積，冉冉歲華晏。冰霜夕轉嚴，星斗夜仍爛。蘭缸照寒户，旅士懷鄉縣。方幸厠鱗翮，詎謂各分散。岐路忽在兹，山川復悠緬。王子萬人特，英論薄煙漢。康生千里足，邁景速流電。瑰瑋欽奉常，秀朗推中翰。冲標汎光蕙，逸思凌玄鴈。所嗟異根株，逝矣悲霜霰。興言念暌晤，佳期阻驩宴。

九子詠九首並序

序曰：九子者，皆天下賢豪人。今乃合余於孟氏之堂，祖行也。慕義傷離，悵然有感於前遊，於是作《九子詠》。
劉户部遠夫（大謨。）
遠夫振英駕，乃自儀封里。孟復既鷹奮，秉衡亦飇起。獻賦擬楊雄，彈鋏笑馮子。時異各暌隔，蓬轉自兹始。

王户部邃伯（綖。）
矯矯王邃伯，深心託玄素。豈謂萬里空，見此天馬步。獨行迕流議，苦志涉煩務。曰余駑鈍姿，倘辱導前路。

王職方錦夫（尚綗。）
職方昔垂髫，邂逅在梁汝。遊關匪豹隠，攀邵遂鸞翥。鴻詞振宛洛，一一中音吕。訪戴諒不惜，縱鳬非所許。

穆檢討伯潛（孔暉。）
清廟播芳歎，朱鷺激潛調。沉冥會詮理，刻苦光逾耀。注易在今兹，醴酒企餘照。載吟古離詠，蹇拙慚賡紹。

馬給事中敬臣（卿。）
敬臣閨闥彦，處世恒自拘。朝謁金馬門，暮向青瑣趨。朝隠慕方朔，修辭劇相如。太阿不在掌，非君獨嗟吁。

陶行人良伯（驥。）
陶子三泖英，妙小富篇翰。至響本無聲，隠璞疇能辨。運甓不云苦，漉酒聊自玩。解龜幸心許，傾蓋荷清讌。

馬進士君卿（録。）
君卿素所昧，密意宛相向。醉酒似馬周，讀書薄劉向。時人固不識，古志益骯髒。試覩同遊子，磈礧盡英行。

戴進士仲鶡（冠。）
南州實才窟，小戴亦横騖。探鐶乃叨竊，對孔豈在屢。左右佩采薺，追趨信陽步。傾城在夙昔，贈我陸機賦。

孟行人望之（洋。）
孟生瑚璉器，英邁徵古篇。登泰夙所期，望洋豈徒然。欽趨瞠顔後，抗志恥盧先。吾方把任釣，倘借襄陽鯿。

贈姚員外二首

高鳥厭羣飛，孤雲恒自輝。綢繆誠靡乖，何必久要期。傾蓋有芳訊，白首則見疑。嶄嶄龍沙濵，風波暫徘徊。

其二
零濛不澤物，衝風夕曾波。送歸念維楫，眇言望江河。鴻逝摩九天，蕭艾被泉阿。長濤蝕孤嶼，峙此將如何。

别諸生漢口

大江流浩浩，五日與子期。風潮變旦暮，六日達漢湄。人心重攸愛，酬德視其施。伊兹匪不辛，所急非暌離。晨飇望我帆，夕也宿共涯。浮月每皓皓，逆雲遞逶迤。情淵分有窮，愴子當分乖。昔爲同池萍，今向東西開。大别峙嵬嵬，林蟬暮何哀。俛首前逝波，倚艫各徘徊。

贈張含二首

已嚴蓬池駕，遽返夷門歇。商風動榮草，簷雨鳴不絶。客病良易積，况値變華節。悠悠城西館，倏爾雙經月。昔至體流汗，莎難傍户聒。子也茍寧志，川廣豈難越。

其二
流光逝忽忽，天地一何軋。六月子來至，月也今已八。客子悲遠道，時氣侵肅殺。豈不念爾單，室邇泥路滑。三日兩賡歌，一日一通札。寂軒倚衰柳，柰此夕鳴蚻。父母不下堂，歸軫何時轄。

送張含還金齒

百憂强自排，感之輒復積。亦知别心苦，所柰懽愛客。迢迢西南夷，歎子此行役。出雲懷舊山，倦鳥厲歸翮。時情茍靡遭，勉合亮奚益。還道尚云遠，去去加飡食。

酬提學陜西朱君以廵歴諸什見寄

煌煌百二宅，懷里念前都。孰無雍門哀，恨役久長途。登賦時有望，所苦言辭麄。自蒙新什惠，披玩忘晨晡。䟽越發潛響，爛若湍錦舒。慙亦作者末，欲畫安我愚。瀏瀏回中吟，宛遊秦隴隅。清渭韻浟浟，南山筆巍如。誰云篇目寡，已包千里餘。讀旣摇我心，倘附西飛鳬。

酬秦子百泉之招人事羈滯頗興延阻之嘆五首

暑阻慮難周，絃促調不緩。風雩徒情嘆，濯熱爲誰纂？昨枉泉上期，結念在晨晚。折花信延佇，欲往心莫展。

其二
心展會有時，跡乖難重期。自我別林岑，倏焉周二朞。物靈賞不延，神往情詎移？想像北池遊，回橈騖南漪。

其三
南漪亂渚烟，北池弄清漣。芙蓉發錦苞，白石響磵泉。慮澄美莫致，景入情更牽。攀英遲來迹，倚壑悵周旋。

其四
周旋懽莫同，回策入雲峯。陽崖亙積雪，六月如嚴冬。若人竟何乘，孤遊邈難從。倘遇仙潭鯉，露我躡雲蹤。

其五
躡蹤誠靡尋，佇瞻勞我心。高高望雲霓，橫絶天中岑。遊泉嘆昔女，隔阻匪惟今。投桃遣來使，倘惠瓊華音。

將赴南邑借丘長公巾車

北遊情未斂，初吉復南騖。積疴畏登涉，怛焉憚修路。控銜力不任，執綏性有慕。願蹈高賢轍，懼枉邯鄲步。諒茲無憾心，庶慰車中顧。

襄陽篇奉寄同知李公

晨登大梁城，南望襄陽郭。漢流趨何急，樊山氣參錯。樹高風來集，道大惟淹泊。投沙理雖迫，召賈恩非薄。幸且便山郡，聊遊謝羈縛。仰攀躡孤岫，俯眺聆大壑。寒江歛夕霽，遠巖映林薄。習池宴山簡，英寮敞翠幙。偶同擕葛强，飛翰淩觴酌。歸聞銅鞮唱，行和峴山作。覽跡驗物理，觸歎徒今昨。沉憂亮無益，流坎任所託。

寄題隴州閻氏林亭

出處信不易，卜築豈在遠。聞君壯年日，頗此遂仰偃。創基倚北阜，開窗面層巘。雜樹莽蓊蔚，長流激清淺。跡異願不隔，路阻日遂晚。愉悅各殊趣，幽意不逮顯。春風翻深谷，裊裊葛葉展。代耕與灌園，垂老付所遣。

送張六還京口

雲黄風色歇，送子逾脩畛。野風吹江樹，波水清且緊。歸舟本自騖，况値順流穩。金山會當聚，别暫情可忍。

送裴生京師

大江積風雨，驕陰久我仇。懷役念戈殳，潢潦憂中疇。戚戚感物慮，况子行遠遊。鬱哉朝宗心，殷勤眺風洲。

贈鄭淳

路緜家室怨，久别誰柰苦。荏苒及春孟，冰消舟莫阻。臨觴歎河邁，指景趂前侣。汀曲帆易隠，勞心望徒佇。

贈李僉事衢

處世寡諧合，營道無貞心。緬邈伯牙絃，歎息誰爲音。竊禄匪我志，隨風豈能任。所以棄朱紱，窮年臥空林。君子枉榮顧，駟馬一何駸。輕蓋䕃白日，軒車匝庭陰。宴晤及春期，列筵享同襟。目快淑氣草，耳聆悅時禽。肴至弗徒歸，觴舉恨不深。末路校通塞，鑒止無飛沉。託意誠匪殊，在遠固宜欽。願言附松蘿，子其斷堅金。

將赴江西寄别殷伊陽明府

引年豈必老，求志不在奇。曰余逾壯齡，遭斥還山棲。事與北門合，跡擬東陵齊。㓕音謝人徒，四暑忽逮兹。向平果遺榮，謝安終狥時。詎意值嘉運，末照及葵藜。簡書下我廬，急遽誰得辭。迢迢江西帆，别當首夏期。束装逐流潮，改服團炎颸。情鬱爲念故，寄重慚余卑。虞絃改自調，孔鐸湮誰持。江漢誠暫浮，匡廬寧久羇。返貞意已堅，抒懐告心知。

鳶山訪汪氏因贈

昨余發弋邑，急霰舞鳴湍。灘高果莫泝，改騎凌層山。山層水復曲，歲晏嵐風寒。捫蘿冒嶮艱，踏冰涉洄沿。日入逹平夷，倏覿君子關。清溪交遠圳，高松夾路間。遺榮靡所希，時仕義乃詮。未羡焚魚高，頗欽奇字傳。矧伊連枝芬，慰我同心蘭。綢繆促宴斝，曙猿響南巒。

冬日撫州贈友

晨光鬰將布，時嚴氣自懔。陽也諒匪力，厥陰無亦甚。時極理終固，情成勢難寢。徒然江漢紀，莫制北飇凛。寒湍落孔家，霜色峻石廪。甘菊冬始華，赤樹紛如錦。校閲纔及旬，勞拙遺安枕。既已阻携玩，胡由接芳袵。擬峴行共陟，寄言備醇飲。

内弟玉園莊歸

逾年始及村，日久復言歸。言歸亦何爲，景異情難持。沙禽噭噭鳴，園林收暮霏。暮霏轉急湍，春草碧漫漫。我行已逾堤，我心念猶攅。志往物不隔，室遠詎無端。誠乏靜者慮，郊野豈徒安。

内弟左國玉挽歌

滔滔水東逝，靡靡日西馳。日馳雖更晨，水逝無還期。清醑滿華尊，鳴琴在旁兹。門堂不改故，若人竟何之。夭枉獨兼今，凝澄究若斯。二紀罔自保，千秋寧詎知。情慟道與結，感往志彌悲。皇皇徂暑月，捐我就郊岐。故築卽新墳，廣路席前基。狐兔夕向啼，芳麻延碧滋。解鋏心已許，回轅痛豈欺。永測游䰟理，徒此眩盈虧。

改營外舅大夫園域

貴賤無二死，賢愚同一丘。明公昔謝世，跡駭理夷猶。夷猶及兹年，墓木拱已稠。志决物可贊，運旋情更酬。悽悽臨壙穴，崩迫覽陰幽。昔爲美丈夫，今與腐者儔。枯骨蔓草纏，劒珮攢蚍蜉。痛沉秪愈迷，神明竟何遊。名崇壽罔積，露隕蕙先秋。芳塵滿華屋，故馬咆行輈。改園僅逾阡，穿地卽我謀。方期枌檟成，庶紆生者憂。爲惟國士遇，因慟遂成謳。

熊御史卓墓感述

幽幽山下江，峩峩山上松。纍纍松下墓，瑟瑟松上風。慨昔與君遊，並遊京華中。峩冠省臺内，鳴鑾趨步同。中更歎莫偕，永逝當何逢。絶絃已易慘，挂劒今誰從。駕舟亂回洋，展墓臨高崇。浮雲駭南流，顧望摧我衷。德音旣長已，情感胡由通。秪餘泣麟意，悲歌傷命窮。

徐子墓

晨興駕我車，行行造古墓。墓門一何寥，踟蹰久延顧。陌阡脩且直，青松夾中路。借言葬者誰，漢時徐孺子。麟出諒不偶，龍潛竟何以。峩峩東都會，藹藹青雲士。一鳴爭及時，邁跡歆先軌。冠蓋紛若雲，車馬闐京里。鳴玉氣自振，排闥情難已。鴻鐘有競勳，大策無停紀。斯人獨岑寂，哀歎勞心理。

溫太眞墓

雙鵞讖妖端，一馬前休兆。中原旣板蕩，臣主同奔峭。長蛇恣吞噬，白日掩孤曜。心違祖逖楫，事躓扶風嘯。康屯見斯人，辱己存機要。建侯竟誰功，江介無飛旐。勳成身乃殂，夭逝徒心悼。側惟盈縮理，虛咎燃犀照。遺墳闞清千，古樹寒新廟。來阡莾迴鬱，弭節紛延眺。載瞻徐墓邇，益壯風流紹。

澹臺滅明墓

子游昔宰邑，邑有澹臺公。非公不見宰，不徑垂無窮。身殁埋豫章，豫章乃城中。長松何寥寥，石墓堅且崇。崩館晝常陰，古樹多悲風。丸丸擁基藤，垂垂網户蟲。喧寂本異感，慨惋當何同。道伸固難滅，瞻睇摇晴虹。

孺子墓夏謁

懷賢意實勤，展謁良已屢。丰茸蔓草盛，間關夏禽哺。野蘝延竹户，丹華綴高樹。徘徊想故榻，流連果誰遇。

孔廟松

夫子廟前松，童童一青蓋。盤拏若蒼龍，借問自何代。靈籟度笙竽，古色積烟黛。峩然森翠中，鬱彼風雲會。絶勝講壇杏，應並闕里檜。

犬詩二首

警夜力不贍，逐兔非所任。吠花春院閉，戯草日移陰。家貧稱戀主，時乖堅始心。

其二
吠厖聞昔詠，走盧欽故名。遊園方載獫，重鋂寧自行。發踪難可遇，霑草空含情。

詠信州茗和鄭子

厥草有佳種，靈味固無匹。豐内謝華榦，卑叢類謙抑。陽和散林彩，脩脩吐英特。濯影金屑泉，敷芬玉巖側。完馨重伊始，漙露浥其色。采掇屈柔腕，製之成我德。三緘附貢品，遂辱君子食。入鼎沸銀浪，隨風可傾國。滌煩古有經，通仙詎堪惑。

空同集卷十三　五言古詩四十七首

余懷百門山水尚矣頗有移家之志交春氣熙忻焉獨往述情遣抱四詠遂成示同好數子

魯連蹈東海，介子逃西山。方舟信超越，巖徑安可攀。揚烈猶靡懲，置金徒嗟歎。伊余秉拙訥，薄遊及兹年。急湍有奔桴，迫路無停轅。慘慘滄流月，悽悽沙塞煙。徒欽靜者意，未遂同袍言。偶耕慕龎公，巖棲景焦先。捫衷諒有持，顧己竟誰諼。復來感方寂，解作憂更牽。抑心二十載，始别金門還。積疴謝人徒，頗與踈遯便。眷兹丘園榮，豈羡場苖篇。

其二
浮海傷固窮，逾河歎誠邁。濯纓萬里流，高視九州外。功成奔運徂，氣至流飇代。凄凄秋柯零，冉冉春條媚。周覧倦河壖，孤悰冀巖瀬。道以沉寂超，賞與崇深會。豈惟超遠情，亦因謝塵籟。聿想山中人，風吹女蘿帶。折麻凌險屼，采秀越森薈。眷彌志終申，獨往竟誰礙。𡺣𡺣太行峯，嶤嶤百門對。抗手别故懽，乘雲弄煙瀣。

其三
閲圖訪名奇，久欽蘇門山。危峯羅縣牖，積石噴鳴泉。情吟激衛女，嘉遯招古賢。出遊結夢想，神往理誰詮。連巖旣鬱紆，廻渚復緜芊。猿吟曙霏豁，鴈泊暝陰還。杖策躡丰茸，解裾濯潺湲。仰視遊雲翮，俯察戲藻鮮。覽物慨幽存，撫化懷冥筌。况逢春華交，更此眺孤烟。畢婚非達生，一嘯復何言。

其四
山客戒明發，朋故來攀留。巖潭窈叵測，險徑增離憂。曰余負幽僻，誦古歆遠遊。陟懷康樂屐，浮羡鴟夷舟。探討傾子長，浪迹多阮侯。若人不可作，瑶草竟何酬。事往悲易深，情存道難侔。以此激孤詠，喟焉睇滄洲。安波有覆艫，坦路無全輈。危虞豈在嶮，薄劣終見尤。願附緑蘿緣，永與棲者儔。

自大過渡河趨陂沙岡

凌春遠行邁，游目恣㳂越。漸辨林中曙，遽失霞上月。觸物誰爲情，悲歎曷可歇。載登隋疆埸，况眺宋城闕。陽坡散初柳，陰曲峙寒雪。只此判氣候，豈必殊燕粤。湝湝濁河駛，畟畟晨風發。揚帆截驚灨，倚棹望窮髮。鳬鴈眇難卽，汀蘭翠堪結。美人旣莫期，天路復幽絶。陂岡鬱參錯，岸沙皓明滅。日暮孤雲興，何以慰忡惙。

陽武詠懐陳平張蒼遂及博浪之事

玉璽戒不力，金鏡淪無光。大人旣龍興，烈夫亦鷹揚。伊人各乘時，矯若孤雲翔。韓椎豈在屢，秦氣日以喪。六奇佐揮戈，五運開靈昌。時來屠沽奮，跡往英雄傷。平生冀風期，况乃逾故疆。灑淚越修坰，含凄遡河梁。古墳密嶕嶢，春沙鬱茫茫。徒瞻松柏路，詎申椒蕙芳。遺榮竟何尤，任智終自戕。羡彼赤松遊，援筆即此章。

覽遊百泉乃遂登麓眺望二首

束髮懷幽奇，覽籍冀有遇。來登百門泉，果協佳勝趣。毖毖圓波踊，藹藹浮陽聚。止坎渟泓洌，激石迅湍注。昔聞滄浪濯，今解川上喻。豈惟傷衞歌，兼以發蒙慮。况値春序中，羣物已改故。菰蒲冒清深，鱗介各有慕。行羡浴渚鳬，靜對栖雲鷺。巖霏空潭影，林藹變朝暮。極目北上帆，朝宗感游寓。

其二
發鞍憩林木，杖策陟陘峴。巖連嶺參錯，洲曲㟁廻轉。白日麗蘭薄，原緑靜如洗。嘯臺旣清峻，行窩更幽緬。慨念昔時人，瞻望涙已泫。薜荔夕摇曳，蘿徑復誰踐。碑板半磨滅，石門積苔蘚。代異道豈隔，事邁迹空顯。獨采石門秀，眷此何由展。逝鵠無卑音，潛虯厭汙淺。曠哉古今意，難與世人辯。

登大梁故城

登高與處卑，由來慮多端。登高尚寡悰，處卑焉能懽。以兹歴荆榛，褰衣躡巑岏。土壕帶陰風，樓櫓危急湍。巖岸苦崩奔，葭葦何漫漫。周望鮮故物，俯察多憂歎。潛魚葺其鱗，驚鳥無停翰。雲浮誠不任，淵沉諒何難。終附巖穴棲，斯地非我安。

德安趨潯陽

始征晨風息，雲流日色展。登陸艱且澁，厲澗一何緬。維時仲秋交，䬃䬃林飇卷。緑竹垂我車，丹花映行幰。冒巒雜有松，繡石盡成蘚。攀搴雖多悅，亘頓乃勞倦。日中迫廬嶽，蹊徑愈回蹇。雲湧連遥崿，雨暗失近巘。奔崩萬壑會，嶮絶一徑轉。遽訝川梁没，幸遇石瀬淺。道以習坎利，用待旣濟顯。介石諒益固，巨川豈遂眩。誰哉能豫謀，隨寓斯可遣。

宿圓通寺

曉發蒲亭邑，暮投石耳峯。僕夫困霑濡，山雨猶響松。兹壑况罙阻，顧望惟溟濛。幽巖託層房，豁然臨猴江。竹修苞北基，巖峭垂南牕。俯觀裊户蘿，仰聆走簷淙。挹此暫足遣，逖想情難降。陶公有遺墳，黃子留孤踪。通止良固殊，覊縛誰爲悰。坐聞吟猿暝，秪令歸思忡。

釣臺亭成

颯颯風磵㵼，纍纍山石峻。卜構倚岑削，簷楹闞奔迅。俯之纔一壑，仰面已千仞。謌游竟日夕，載色掖英俊。故杉改新䕃，魴鯉况充牣。本輕任公釣，詎慕庖丁刃。素飇裊延蔓，商氣歛芳潤。臨深悟邃奥，覩逝識大順。却笑矜名子，羡魚一何吝。

卧龍潭

出遊青天磵，遂至卧龍潭。重岑上無極，白日蔽寒嵐。巉峭詎能步，嶮絶誰可探。歴石誠巍倨，捫壑驚谺谽。我行値秋季，霜藟摇匡南。午攀日忽夕，足倦情逾酣。雷瀑響巖澗，孤花媚澄涵。撫似悟命意，循跡想名庵。庵廢人踪絶，巖剝文半滅。世異坦道塞，慨兹忍能說。

白鹿洞徧覽名跡

情高忽凌厲，步健輕巉緬。葛弱亦須捫，崖滑每獨踐。涉清愛重屢，探阻遺驚眩。始兹陟五峯，遂憩松下巘。巖桂紛始華，石耳翠可卷。追想白鹿跡，伊人竟何遣。觸端緒自縈，薜荔况在眼。慨歎意莫置，顧望日已晩。夕湖浴岑峭，流光滅蘭坂。命酒寫幽獨，鳴琴且游衍。

始至白鹿洞

曠哉超世志，緬邈平生思。鬱壹眷名跡，久注匡山陲。南涉枉嘉命，果諧夙所期。仲秋巖壑清，宫舘復在兹。白石激寒湍，巖蘿裊空基。黯傷逝者往，密慚來者追。性同道豈隔，途異理空悲。興言懷昔賢，日竟眺前岐。榛荒徒鬱紆，林崦一何罙。感情匪哀歎，聊詠昭言垂。

陟嶠

伊昔謝銜歸，志頗諧綸釣。甘追河上跡，切慕蓬池嘯。孰知紫芝慮，竟荷青雲耀。値秋歴江郡，弭節登廬嶠。沉深九疊秀，峻極千峯峭。錦繡亂岑崿，晨夕改觀眺。晶晶游氣歛，皜皜寒日曜。飛瀑信雷邁，奔峽還龍跳。躭遊遽忘歸，久住輕時誚。天池絶亦捫，石鏡扳可照。矧兹二三子，芬馥含清妙。霜嵐澄西夕，從歌倣希調。

廬山秋夕

山壑寒氣早，日夕風色緊。火流桂將歇，霜至蕙草隕。蟋蟀集澗館，禾委被疆畛。感物憂自攅，排遣情詎忍。年徂身與衰，時棄世所哂。躊躇夜不寐，起坐萬念軫。崖傾月西流，嶂曙松猶隱。噭噭露猿啼，行行采芳菌。

落星石

千江勢欲倒，蠡門支孤嶼。輝輝雲崖映，洶洶湍瀬拄。霜水落丈餘，石角露齟齬。探奇犯嶮涉，停旄挈賢侣。褰裳入松寺，倚竹望風渚。崩奔亂帆下，蔽曳波鳥舉。秋空澹明澄，浮山互吞吐。靈根合道蘊，曠蕩豁褊阻。貞靡亞砥柱，險可並灔澦。不聞永嘉勝，秪因謝公許。

泛左蠡

辭山意不悅，水泛暫可樂。微風逗帆席，日鏡展光耀。揚歌蕩溟昧，鼓枻極窈窕。指顧異晨暮，俯仰改觀眺。出没湖中山，明滅海上嶠。素輕左蠡險，今覬石壁峭。謝屐久已蕪，陶磯寂誰釣。解吟松門詠，令人發悲嘯。

騎登謝址復舟觀於石壁

奮鵠有奇翰，古鐸無追響。游雲跡易滅，鳴世情難想。昔吟瞻眺詠，今覿湖中賞。松門旣岑峙，川水深以廣。昏旦候自變，伊人竟焉往。巖劖徒空嵌，堂基鞠爲莾。扉徑不可識，悲愉異今曩。石壁屹寒岸，葛崖嘯魍魎。攬馭意已極，登舟秪彌惘。抱兹久延佇，遵渚路回枉。

南巖寺

巖高屯屋巨，谷邃至跡罕。仰之訝天缺，登頓徒雲滿。木零鶻巢露，松冷猿嘯緩。一滴聆不厭，五級裊可踐。

赴懷玉山作

始臨清溪寺，不謂兹路艱。崎嶇踰南嶺，轉見山鬱盤。重陰起北谷，凍雨響前巒。志定邁孰禦，勇往竟孤攀。挽葛接懸狖，架木凌飛湍。律律巖壑變，颯颯嵐風寒。隔港望絶岫，嵉嵉已雲端。

至懷玉山會起書院

冒險登雲峰，雲湧風不卷。凄凄松霰響，濡濡竹露泫。沾塗意已困，覩構色頗展。故堂改頽制，新築負幽巘。伐材但旁谷，礱石况非遠。清渠激修溜，巔畝曠以衍。偶至若期遇，天定固良鮮。仰止古有訓，靜成力可挽。秪虞遊業子，捷徑爲世莞。

薛家樓宴

閑遊北城隅，俯視清江郭。洪川帶名都，形勢自相錯。樓觀藹鬱鬱，街巷紛以漠。北城良已高，况陟城上閣。輕裳拂倒景，飛檻聆天樂。夕山一何蒼，夏潦彌井絡。衝風激回流，玄雲駭難泊。暗觀逝者危，遂悟居者樂。慷慨亮易感，捫心果誰惡。夷險非我爲，彈劒且盡酌。

曲江亭閣（在豐城縣。）

纜舟金華潭，遂陟岡上閣。蹊徑阻紆鬱，巖水光參錯。夏林一何清，餘雨淅未落。高覽景自異，况値晩霽廓。夕日明錦湍，歸雲擁華薄。近山聿蒼翠，遠嶺復岑崿。曠蕩感遇寓，俛仰歎今昨。不見往者悲，秪覿來者樂。顧瞻大江流，愈恨代謝速。源湧竟誰禦，謙守諒能曲。所貴遺榮名，覩義願有勗。

發豐城屬江漲風便

午晴發豐邑，挂席遡修瀬。潮起果諧志，風助利擊汰。棹歌落日上，滿目波嶠外。巨川信易涉，貞固乃宜戒。

武陽抵進賢

大宇流玄化，生情互陰朗。積霖夜猶注，寒陽朝遽上。肅肅晦色歛，皛皛川水廣。楓林一何赤，沙嶼鴻競往。涉河歴紆鬱，登嶺暫停鞅。撫江信縈帶，鍾陵氣弘敞。荆俗雜澆厚，徵賦則邦壤。佩刀豈民性，剪戮歎幽枉。

自南康往廣信完卷述懐十首

越旬不出門，所值疑初覯。長湖迄華岳，融景遞澄秀。鼓枻聿行邁，覽物每欣遘。飄飄順帆風，逶遲歛雲晝。鳴鶴矯豐田，文魚駛閑溜。有生孰靡適，時及異榮疚。彼哉吾豈仇，乘運視所受。履兹良已快，迺餘足云究。

其二
迅風會高雲，逝逝曷能已。朝聳冠劒馳，夕暮遭纍繫。榮辱邈何因，嘅嘅昧成理。湖程莾復闊，灘溜于春駛。肅肅東騖帆，晨夜不得止。仰睇啼柯猿，俛傷躍清鯉。一言季布召，斥以一言毁。從古誰靡然，寄語求全子。

其三
金閣簡英儒，玉書託紀綱。絲言一何諄，黜佞掄圭璋。澄清有夙愫，攬轡誠慨慷。聿兹歴三始，矢志千載芳。風波駭非意，多口亂否臧。九閶眇以玄，欲扣六翮傷。所司專愛憎，威刑喪厥常。彼方聳輕蓋，寧知嗟道傍。

其四
淵雲諒殊性，予豈經世儔。馳驅二十祀，學宦寡諧謀。昔斥還三河，誓言永林丘。靡堅今咎誰，畜志竟莫酬。在難歸貽阻，眇焉痗前修。陟崇望波嶺，翔雲駭西流。春雨振桑榆，念之心形仇。東徂歎伊始，懷哉俾無尤。

其五
朝離傍羅浦，東至龍潭宿。戢枻候明發，獨寤守空曲。宵晝有常理，欲往不獲速。多慮良攪眠，强置復攢觸。起立萬動寂，湍響應鳴谷。驚風臨㟁激，高月散春木。絮雲吐岑岫，玉繩低以屬。慨哉復奚道，徘徊至天旭。

其六
一氣噫太虛，吹萬良不同。伊余就幽役，春序奄已中。芳辰下霜雹，寒暄乖故風。北柯沮靡榮，南林曷由豐。臨門翳孤松，悠悠慨初終。張儀相六廷，虞氏哭途窮。首陽乏長薇，洛都鞍馬雄。天定俟何時，詠言摧深衷。

其七
雲和易成霖，羲陽一何冥。淹哉沮洳區，佳日閉我扃。覆瓦僅蔽牀，頽壁支數欞。凄飇驚中帷，雹霰時復零。天道有常乖，萬殊誰竟寧。子期久已徂，縱陳孰爲聽。當道有豺狼，瑣言訾螟蛉。習坎固終利，從兹傚無形。

其八
靜居百慮屏，孤樹迺墻隅。奄兹華葉更，搔首睇淹如。時雲布靈谷，天令震高衢。霖潦灌百川，萬壑寡安魚。東京構黨禍，郭子逝于于。伊匪三顧勤，孰崛南陽廬。凉燠非力排，裘葛從所須。龍蛇翳厥身，孔贊寧我諛。

其九
赦者小人幸，臣誠小人儕。匪圖軒蓋榮，山海有奇懷。禮法無復拘，評者靡我排。思夙慕華貴，振鞅登要逵。烜赫豈不快，寤寐憂所乖。識幾旣不早，今戀非鄙哉。乘桴越洋濤，采蘭及春滋。于焉可佳客，龎叟心所期。

其十
一夕復一辰，倏忽春務易。雲葉布豐林，蚯蚓盤我壁。田竇仇片言，厥怒一何赫。笑謔有白刃，千載乃露跡。倦兹掩陳記，出户睇高翮。積讟聆民謡，欲采不可譯。英驂振飛靷，出入勢煇奕。哀哉彼何子，躊躇秪沾臆。

廣獄成還南昌候了十首

一淹經六旬，揚舲復焉極。脫然雖靡由，事事嘉可即。依依春功奏，朗朗維夏逼。故兹波與嶺，觸目異前昔。逸雲散歸雨，川水浩崩溢。挂帆趂風溜，覽㟁凑悲懌。昨猶置中兔，今爲頏林翼。邈言念先古，展矣我心獲。

其二
直木防見伐，兹言豈我欺。若華耀四海，孤邈疇見知。莊鵾運池溟，舉翼九天垂。風積茍不厚，中路將安期。歎息竟何語，俛視川波馳。溢霖騖洪濤，千載固厥時。燕石一何珍，有驥不自持。野飇激靈襟，逝言惋長岐。

其三
時至鮮枯林，朱蘭被長坂。臨嶠覿賢跡，停楫暫遊衍。靈雨吐葛花，桕葉已復展。佳哉溪上邑，流峙亘而緬。岑岑徐巖秀，飛泉洒丹巘。巖亭交景風，裾帶時自卷。居高乃慮孤，涉歴悟攸遣。枚枚三陸宫，千秋竟兹顯。

其四
餘干濵巨湖，厥土曠以浮。津驛暮何囂，避之泊南丘。遣子省其母，析櫂詣江州。明星波洄洄，欲發仍復留。有端肇絲微，涓涓遂成流。拊心實罔慚，患來誰誠謀。紛綸及今兹，事已遥尚憂。志士常苦貧，饑渴無我尤。

其五
昔遊東山日，覽古肇新宫。徐令實經營，絃誦溢其中。閱兹奄三年，離滯心莫同。我舟非不維，柰此西逝風。乃子胡德余，于邁遠從公。朝旦發龍津，暮棲依瑞洪。湖山没如拳，波途浩難窮。佇瞻有深懷，貽謡勒堅崇。

其六
夕棲瑞洪渚，遥覽渚北山。相傳洪厓子，乘雲自此間。履跡今尚存，其人邈莫攀。粤余登征途，頻年涉間關。毁譽一嬰心，寤言多所歎。於兹誠踟蹰，振衣躡前巒。洚水莾浩浩，驚風蕩回川。欲濟惜無梁，飇輪儻中還。

其七
登艫倏五日，覽接漸增闊。洶洶北注川，瀏瀏得縱壑。劇哉風水慮，履順故靡豁。高鳥厭塵集，智士貴處末。交甫懷漢濵，婉孌情遽奪。結駟匪不侈，險至誰竟遏。沉身厥亦罕，萬世惜不脫。遥遥哀雲岑，瑶草爛孰掇。

其八
明晦每無常，人道豈不然。歸雲徂靡餘，日華耀清漣。戚愉繄爲誰，喟然想千年。姑蘇寵宰嚭，越孤辭會山。梅將輔番君，范子逝不還。乖歲君子貧，枉尋矜太（一作大）賢。時霖潤萬物，蕕蕙乃同妍。東門可棲遲，歸歟聿奚言。

其九
陽鳥逝無餘，覯者鶖與鳬。青青澤溆毛，刈之糞誰畬。經過問當年，云兹夙屬吳。歸命喪厥儀，長雲奄西徂。撫牀竟空言，金陵乃以都。桓侯威八州，溫氏闡雄圖。聆言愴我衷，徬徨感終初。混一今其時，舟騁非爾虞。

其十
仲冬别豫章，涉夏兹復臨。凉燠殊厥時，能不摧我襟。樓觀蔽泰清，衆木凄以陰。倚橈陟龍沙，優游眺洪深。魚鼈潰驚流，瀾駭遂至今。中有夙縱鳬，振翼回哀吟。波阻杳莫即，馳景忽西沉。抗手自兹辭，萬世懐飄音。

空同集卷十四　五言杜體詩四十首

祫祭頌述

弘治十八年歲除日作。是時武宗初卽位。
嗚呼大聖人，肇迹或漁樵。蒼龍戢其角，志固無丹霄。德祖始側微，濬葉開皇朝。禮蓋視后稷，面南統羣昭。大哉九廟義（一作儀），親盡敢不祧。再遷及皇熙，世室閟以寥。祫辰復來集，鳯皇鳴簫韶。惟皇率百辟，孔祀自今朝。白日照寳旂，御氣如絳綃。將將磬筦鳴，颯颯靈旗飄。恍惚帝醉飽，諸王亦飄颻。下有開國勳，偃蹇羅金貂。愚臣叨對越，精魄爲之摇。鼓鐘送羣公，玉户風蕭蕭。唐侯昔踐位，十八號神堯。皇實秉敦默，龍性無逍遥。道合天人際，志與神明超。降祉倘冥漠，四海無征徭。

清廟篇

巖廊肅文欽，芳區恣幽騁。寛糾豈異性，拘曠本殊境。嶔岑路寝東，森疎嘉樹靜。珍叢媚朱夏，秀幹揚修景。曳裾羣彦集，拄笏萬慮屏。仰望南城苑，飛除帶崇嶺。𡾋峞白玉閣，要眇黃金井。季主飾觀眺，哲王擯遊幸。自非淵聖姿，誰保天步永。

丙寅元日朝退有作

赫赫大明朝，皇皇啓八葉。諒闇在冲齡，憂勤纘洪業。眞人改革殊，屢覩禎祥協。春王肇元載，萬國咸臣妾。端冕御兹辰，縹緲仙雲接。神飇翊紫蓋，翔龍舞浩劫。哲后畏天威，惕若春冰涉。古編昭日星，有躅尚可躡。大哉五始義，允矣三陽浹。

從軍四首

漢虜互勝負，邊塞無休兵。壯丁戰盡死，次選中男行。白日隱磧戍，塵沙慘不驚。交加白骨堆，年年青草生。開疆憗未已，召募何多名。蕭蕭千里煙，狼虎莾縱横。哀哉良家子，行者常吞聲。

其二
從軍日已遠，備兹途路艱。驅車太行道，北度鴈門關。天寒雨雪凍，指墮曾冰間。登高望虜境，白沙浩漫漫。單于數百騎，飃䬃獵西山。彀我烏玉弓，赫然熱肺肝。安得奮長劒，一繫名王還。

其三
别家亦云久，昨得家中書。書中何所云，父母與妻孥。昔來柳依依，素雪今載塗。豈不念還歸，天子西擊胡。登山眺故鄉，存沒兩嗚呼。丈夫死國讐，安能戀里閭。生當取封侯，怨别秪區區。

其四
久處行伍間，漸知苦樂情。能蟠丈八鎗，徒御不我輕。府帖昨夜下，燒荒有我名。秣馬待天曙，肅肅寒霜零。左鞬挿雕羽，雄劒躍且鳴。日高渡黃河，東過受降城。所羡在滅胡，富貴何足榮。

屯田二首

葉落歸故根，孤雲有時還。凶年閭里盡，誰門今幸全。全者自何歸，皮膚半不完。百租叢其身，欲訴誰見憐。吾家十八軍，獨我猶從戰。昨當戰交河，左髀貫雙箭。本不識犁鋤，况復千畝租。三訴吏不語，鎻頸投囹圄。

其二
日落蒼天昏，奔馳吏下屯。揚言科打使，論丁不論門。老軍出聽卯，老婦吞聲言。邊城寡機杼，耕種育兒孫。誅求餘粒盡，竭力豢孤豚。昨當統管來，宰剥充盤飱。言旣復長號，吏去收他村。

塞上雜詩二首

邊烽日夜至，飛符來會兵。羊牛入高砦，雞犬皆震驚。壮士按劎起，鞍馬若流星。鎗急萬人靡，笑上受降城。生繫五單于，歸來獻天庭。

其二
胡兒追野馬，迸蹄若驚鴻。一馬帶雙箭，墮我邊壕中。敢望不敢近，躊躇各按弓。抽身復北去，天寒沙磧風。

功德寺

宣宗昔行幸，遊戲玉泉傍。立宇表嶻𡺼，開池荷芰香。波樓遞蹙沓，風松奏笙簧。百靈具來朝，落日錦帆張。萬乘雷霆動，千巖滅流光。綺繡錯展轉，翠旗沓低昂。法眷撞鐘鼓，宫女拭御妝。笙鏞沸兩序，星斗宿巖廊。至尊奉太后，國事付三楊。六軍各宴眠，百官守舊章。廵非瑶水遠，跡豈玉臺荒。嗚呼百年來，回首一慨傷。鳯騰赤霄暮，龍歸竟茫茫。山風撼網戸，紫殿生夜霜。退朝值沐休，我行暫翺翔。娟娟登岸林，慘慘度石梁。廢道哀湍寫，松柏間成行。啓鑰肅覽歴，過位增悲凉。積久灑掃缺，乳鴿鳴膳堂。舊時琉璃井，倒樹如人長。神已佐上帝，教猶託空王。鈴磬颯鳴戛，晨昏禮相將。盤遊非聖理，操縱在先皇。至今朝廷上，不改舊紀綱。

翠華巖

洞劖耶律詞，其名翠華巖。俯視聳觀閣，仰面攢松杉。厥維何王代，鬼斧開嶄碞。精氣久削薄，烟嵐鬱相攙。屢憩驗足薾，獨往悲情凡。入蘿畏石墜，轉嶠驚日銜。飄飄萬里風，吹我秋衣衫。放迹慕康樂，入道懷賀監。載思武陵避，愈悵桃花嵒。去住亦由人，極目江上帆。

望湖亭

來登望湖亭，始盡覽歴妙。布席倚嵒嵌，波望領佳要。山花落天鏡，鉤簾巨魚跳。岩潭遞隱見，圓浪浴奔峭。屼嵂百萬閣，日落展光耀。羈縳阻延放，臨淵羡孤釣。霜寒葭菼白，沙晩鴰鶬叫。吾非阮生倫，於此亦長嘯。

吕公洞

厓根豁一門，怪石相撑拄。谽谺自吞呷，白晝亦風雨。陰處汎清泉，積苔䕃鍾乳。往聞茅山勝，夙慕華陽主。路遐限孤往，倏歴十寒暑。經亘騁心目，小憩偕道侣。兹洞雖人境，固足託茅宇。惕然忽内咎，我何戀簪組。

香山寺

萬山突而止，兩崖南北抱。鑿翠置殿榭，級石上穹昊。高卑各稱妙，曲盡結構巧。有泉如線縷，盤轉出松杪。嗜奇忘登頓，緣危肆探討。險絶逼牛斗，蕭颯若風島。夜宿來青軒，天色碧可掃。湖沙靜莽莽，海月白皓皓。想當邦邑初，此地只蒿草。綺麗仡誰鑿，岩壑爛相裊。但看全盛時，民力爲兹槁。

平坡寺

西山萬佛宇，爛若舒錦繡。平坡慿風逈，突出衆山右。宫閣因岩坳，面勢巧相就。百里見琉璃，嶻嵲戴雲構。朋遊探絶迹，杪秋歴羣岫。得此目力展，恍疑出氛囿。仰看北斗逼，俯恐東海溜。雄壓香山麗，闊掩望湖秀。落木響岩牖，寒嵐染衣袖。延緬古今并，佇立悲慨湊。盛葉慮反始，危基有傾仆。千載誰復臨，逆想蓬蒿茂。

天寧寺觀塔碑

舊瞻天寧塔，今覽天寧寺。兹塔多鬼怪，光芒夜夜至。不知何時殿，結構今頽棄。剔蘚讀其碑，識是隋文季。蝌蚪半剝落，蛟龍猶奰屭。我來値時暮，攬逝發潛喟。修陸控趙代，長山衛燕冀。蒼然野眺合，一灑楊朱淚。

鏡光閣

我生走紛境，性意苦不適。朅來鏡光遊，不覺祗樹夕。鳥藏丹閣暮，蕭槭杮葉赤。杳如造岩壑，閴其寡人迹。其王戴金冠，天子之所客。迓我薝蔔下，坐我紅罽席。落日入虚牖，窈窕雲光白。團團石蓮燈，照耀錦繡壁。忽聞鈴磬發，轉悵俗務迫。靜躁本殊科，利義各有癖。伊余竟何爲，奔併阻行役。乞君摩尼珠，一照幸不惜。

媧皇墓詩送喬太常

正德元年，上以即位，遣官禮百神。
伊聞女希氏，奮迹鴻荒日。神功羲農並，吹簧豁陰鬱。鰲極本寓言，蛇身竟恍惚。遺墓趙城側，古廟松杉密。霍嶺峙巑岏，汾川眇蕩潏。穆穆秉德臣，肅肅奉瞻謁。祈靈泝遐躅，明禋備精物。天雖積清氣，運久恐漏闕。徒煉五色石，寥廓詎能越。送子顧周道，俾我心於邑。

三忠祠

憶昔漢諸葛，龍起答三顧。志决竟星隕，嘔血爲軍務。鄂國與信國，屹屹兩玉柱。殺身不救國，寃憤水東注。往事勒鐘鼎，新廟傍官路。慘慘冠劒並，凛凛生魂聚。翠旗晩明滅，往往鬼神駐。懷歎各不申，翻然向煙霧。我征久奔迫，過此感傷屢。時來展肅謁，繫馬門前樹。香臺野蘝上，羅幔蟲蟻蛀。烈士爲吞聲，清風激頑懦。

艮嶽十六韻

城北三土丘，揭𡿒對堤口。黃蘆莽瑟瑟，疾風鳴衰柳。云是宋家嶽，豪盛今頽朽。我聞帝王富，東京實罕有。鑿池通嵌竇，移山媚户牖。岌嶪樓觀合，歘吸風雷走。岩陰翡翠吟，海窟蛟鼉吼。燕趙矜麗人，搜剔充妃后。君臣互沉湎，斯道詎能久。嗚呼花石費，銖錙盡官取。北風卷黄屋，此地竟誰守。迢迢五國城，二龍回其首。向使任忠良，邦國得滅否。余來值寒暮，悲歌坐林藪。狐狸竄古壘，破瓦沒藜莠。孤城峙我前，蒼蒼日將酉。

天馬

天馬從西來，汗血何歴歴。天子顧之笑，置在黄金櫪。嗚呼神駿骨，草豆日蕭瑟。瘦骼突硉兀，銜轡掛在壁。白日涕至地，青雲志抛擲。朝望碣石津，夕盼流沙磧。猶能肆横行，倘君賜鞭策。

古意

有鳥何方來，哀鳴向西北。我欲縳此鳥，天路險且棘。悠悠浮雲行，照我暮顔色。丈夫重幾微，男兒死邦國。長鯨一奔逃，萬網不可得。平生反掌志，對此空歎息。亭亭特生杜，道傍皖其實。孤桐雖良材，棄擲處遐域。而余竟焉往，嗚呼淚沾臆。

遣興二首

金陵固麗地，幽薊亦名城。皇天作南邦，北斗開瑶京。萬國梯航入，宫殿造泰清。大哉帝王居，海岳自環縈。禹功肇胼胝，湯也勤四征。煌煌肯構訓，聖人垂其情。

其二
四海爲我土，九夷盡來王。貢琛至北户，北至玄谷陽。我祖秉天鉞，血戰開其疆。當時受命佐，一一皆忠良。噴薄倚日月，萬古瞻騰翔。乘運雖有時，盛業當自强。

歲暮

軒坐意悄悄，感此歲年暮。一氣有肅殺，昊天縱霜露。衰容摇萬物，日月立復度。赤驥初長成，自謂中君御。揚鞭過都市，萬馬不敢步。天寒草蕭瑟，側塞在中路。良辰不再至，我髮忽已素。不見古賢達，盡被名所誤。沉吟惜蟋蟀，延佇羡鷗鷺。終然託遠適，餘者豈足顧。

苦熱

伏陰固當奮，亢陽乃逾緬。嘈嘈蟪蛄鳴，樹杪風不展。上天收雷雨，萬物沮沾洗。推案忽大叫，蓐馭何時返。赤日厚地裂，揮汗無晨晩。古時有虞舜，彈琴理驕蹇。軒轅制六律，四序無乖舛。何當挽二聖，吾欲遂仰偃。

十五夜

夜陳芳宴會，座有離羣友。中秋而無月，何以慰尊酒。賓主慘不樂，周席盡回首。向黑明燈入，雲景爛虛牖。尚覬光破漏，時問陰薄厚。吁哉至精物，汝亦蒙此垢。上天悲隔遠，人生怨分手。月旣有開塞，吾寧息奔走。霜露棲蔓草，疾風下高柳。勸君聊盡觴，居諸亦何有。

十六夜

四海蒸爲雲，三夜皆天風。他方縱有月，不照長安中。長安十二樓，户牖鑿玲瓏。貴家金張徒，高宴開帡幪。華燭代明月，何必光遂通。夕露久已晞，懽娛良未終。通塞諒有殊，盛衰寧見同。悠揚雲中魄，旣滿還自窮。鬼神惡盈踰，天道懷其公。

十七夜

幽意竟不愜，待月坐沙際。久陰固當豁，明月忽墮地。桂枝沒半輪，蟾兔職業廢。姮娥飾粉妝，愁絶雲樓閟。鸞憂不解舞，竟夕掩孤袂。崔嵬黃金闕，何由訴天帝。景破力不敵，光滿雲仍蔽。徬徨步林樾，爲爾一流涕。

小至

日爲衆陽宗，來往成謝代。來之生萬物，往以告成歲。亭亭羲和駕，建此南飛旆。雙龍服偃蹇，流雲翼其外。和風卷凍霧，重陰颯無頼。樞知化工斡，冥與天意會。大君肅嘉禮，君子幸亨邁。誰能助新陽，爲我激靈籟。

贈徐子

偃王世蕪沒，石麟亦埋翳。徐子發東吳，英論有餘地。龍遊滄波阻，日出浮雲蔽。嗚呼獻玉士，竟灑荆山涕。光掩明珠棄，寵奪西施廢。古來共如此，不獨君遭際。余本澹蕩人，傾蓋託末契。酣歌繼旦暮，醉酒無陰霽。各爲征蓬散，吾豈匏瓜繫。舊時南陽宅，回首成迢遞。蹈海有夙期，與子自兹逝。

七夕遇秦子詠贈

皎皎河漢月，照我西南樓。七夕遠賓集，置酒城東陬。展席對雙星，盈盈隔中流。豔豔靚粧女，欲濟無方舟。神爽卽易合，茫昧竟難求。明明君子德，寡妁誰爲仇，豈無采唐約，失身良見尤。人生信齟齬，世事良悠悠。不見古時人，皓首猶公侯。葵藿不餓死，富貴安可謀。願縶塲下駒，盡我盤中羞。我今爲秦聲，子也當吳謳。酣歌達清曙，臨分贈吳鉤。

贈王御史十四韻

夕寒風自起，集雪耀中宇。朗月一何速，早已爛芳醑。邂逅我蘭友，設尊欵清語。連翩忽竟夜，悲歎爲故侣。瑶華雖莫折，羽觴時復舉。念昔青年日，共矯凌風羽。啄食九天步，宿必華池渚。中路更險艱，風波各失所。大明盪妖氛，廻光䕃衰腐。諸賢旣連茹，王子豈羇沮。餘生實自慶，追念良已苦。摵促廣陵散，愴惻山陽旅。事諧終合并，感往徒心楚。棄置且安寓，懽娱弄尊俎。

酬伊陽殷明府追憶見寄十四韻

弱齡負奇節，志欲凌海岳。白馬金陵來，遊戲宛與洛。出從七貴飲，醉調五侯謔。妍華不見售，讒巧恩愛奪。凉風卷團扇，世路隨飛藿。謫居宰山邑，頗喜占名郭。川嶺鬱森秀，烟雲日噴薄。况當素秋霽，清霜掃天末。龍門旣竦峻，伊水復澄豁。啓牖眺飛泉，據案望岑崿。獨撫巖中琴，遥枉汴上作。懷賢諒在兹，感舊但如昨。徒然佇王鳬，未果偕緱鶴。終期謝紛坱，擕手向嵩岳。

與殷明府期嵩少諸山不果十四韻

旅寓限崩迫，騷屑隘煩務。向來嵩少約，屈指謂旦暮。豈惟攀時彦，兼欲展秋步。僕夫戒衣糧，車馬亦充數。胡然泥行邁，遂此歎乖遻。峩峩雲中峰，阻爾獨何故。佇瞻風嶠突，側耳石泉注。夜來逍遥夢，忽落嵩山樹。纍垂松猿噭，澹沲岩姿露。存已超彷彿，醒若涉顛遽。彼美眇何許，兹端愴難屢。采蕙忌及晩，我疾畏晨露。烟蘿四時佳，春服易爲具。河陽羣葩發，振策冀有遇。

酬秦子以曩與杭子并舟别詩見示余覽詞悲離愴然嬰心匪惟人事乖迕信手二十二韻無論工拙并寄杭子

憶年二十餘，走馬向燕甸。縉紳不識憂，朝野會清宴。嗜酒見天眞，憤事獨扼腕。出追杭秦徒，婉娩弄柔翰。探討常夜分，得意忘昏旦。雪雨亦扣門，僕馬頗咨惋。葳蕤香山閣，𡺚崒蓬萊殿。登頓窮日力，延攬侔壯觀。孔翠不易馴，人生本無絆。蕭蕭田中蓬，隨風各分散。杭生比適越，秦子遊瀍澗。南北兩文星，光芒亘霄漢。余衰更乖謬，挂一每漏萬。夙遭青門斥，差勝黃州竄。偃息於沙澤，遨遊傍河岸。秦也雖共區，累月不一見。秦實困勞冗，余亦怕梳盥。何况阻疆域，杭也江之畔。怦怦暌隔積，鬱鬱歲年換。無計脫煩促，轉坐迫滋蔓。再讀並舟篇，愈切山陽歎。誦言各欽德，悲離古所患。

暮春逢林子邂逅殊邦念舊寫懷輒盡本韻

赤驥奮途路，神龍厭池沼。不登泰山頂，豈見衆山小。明公昔際遇，志與青雲杳。爛承夕扉詔，番苦司隸擾。君平實憤切，軒然爭臣表。朝野凛生氣，樹鮮安巢鳥。名孤衆毁集，竄薄憂心悄。一投海濵郡，遂守荒江眇。遼遼嶺南國，借爾揭文旐。中天行日月，戛戛孤鵷矯。君雖關内産，迹自閩中肇。業從考亭入，統爲橫渠紹。伊余放曠人，漁潛侣荷篠。亡羊以多岐，望洋徒浩溔。暌離歴十暑，邂逅値春杪。日談恨易夕，夜坐忽及曉。苑花雖寂寂，風絮尚嫋嫋。回首通州别，屈指日不少。今看兩白髮，誰忍置清醥。君行秉大軸，吾歌入幽渺。林岑有夙愉，烟蘿閴裊裊。誠無王良顧，空山没騕褭。

安南歌送許給事中天錫

芳阡藉文轂，垂楊綰鳴珂。使君且勿發，聽我安南歌。安南古夷隩，嶺嶼蔚陂坨。炎原吼象兕，溟窟豗黿鼉。爰自秦漢降，憯怛尋干戈。天皇操化樞，環海無驚波。永執臣妾禮，稽首心靡他。珠犀走北陸，翡翠供虞羅。王臣乘四驪，駊騀金盤陀。朝濟白藤江，暮涉富良河。白日破蠻霧，銅柱孤嵯峨。雕題覩漢儀，巴舞何傞傞。皇仁罄所宣，紆征采民哦。使君聆我詞，慷慨不顧家。僕夫仗明鉞，絳節拂林華。樓船下煙溆，鼓吹達海涯。

空同集卷十五　五言古詩四十四首

乙丑除夕追往寫憤五百字

憶昔蕤賔初，皇疾輟臨仗。維日白氣亘，黑風復排踼。俄傳天柱折，忽若慈母喪。帝本堯舜姿，末履轉清伉。歛袵接耆碩，高出文景上。兩宫悦孝子，九廟歆流鬯。毅然整六師，霹靂無前向。豺虎遁朔漠，鯨鯢蟄溟漲。囦冲不凝壽，日表空殊相。蜿蜿湖中龍，一夕拔驚浪。回首哭蒼梧，魂斷湘南瘴。念昨下明綸，臣也誠無狀。誓死叫閶闔，伸頸甘碪盎。梁竇勢如灼，漢廷色惆悵。皇乃西園游，召彼侍供張。從容杯酒間，似讓還非讓。未剖青瑣封，已下金雞放。臣某詎足惜，統體關衰王。歴數古明辟，聖節疇能尚。逝欲碎臣骨，籲帝不得迋。攀髯眇莫及，痛哭橋山葬。玉光動前星，朱符闡靈貺。主器難久虚，勉起答羣望。金木歘爲祟，太白晝相抗。羯胡敢余侮，吾徒盡乘障。嗚呼榆臺役，棄我六千壯。踉蹌戰士骨，躐趿將軍韔。二竪固輕率，腐屍亦云當。所恨國威辱，北鄙氣悽愴。鉦鼓凝皇情，何以慰宸况。悽悽建未月，臨門遣征將。紈袴作元戎，京軍本浮宕。翻使沿邊卒，束手遭箠掠。揭𡿒雲中城，誰復扼其吭。胡來風雨聲，胡去横拍唱。千村與萬落，人烟莾蕩蕩。嬰兒貫高槊，志婦經衣桁。狐狸叫破壘，落日悄濸漭（一作漭沆）。此輩誠鼠竊，反覆亦難量。騏驥駕鹽車，虚名縛骯髒。世豈乏頗牧，賤或執鞭杖。瑣瑣登壇子，飽之則飛颺。吁此良太枉，國愾何由暢。水旱而秋雷，陰陽迭驕亢。皇天雖至公，視之但坱坱。臣當歴服始，謬進大夫行。退朝實憤切，欲吐畏官謗。武王秉黄鉞，師事大公望。烈聖構梁棟，駕馭亦英匠。先帝升遐日，臨榻召三相。

田居左生偕二李見過

習宦非我長，官久計轉拙。遭斥還田廬，獲與初念協。樹藝良有期，農事固堪悦。飄飄緑原風，皛皛明川月。披襟恣吾適，旣夏不知熱。回思行役日，寒暑靡得輟。踈懶古雖鄙，任性亦可説。膏疇矧豐蔚，積潦復凄冽。白日皎在兹，停雲靜如結。爲謝二三子，努力慰衰劣。

其二
去官今七暑，漸與農務親。隨宜諳土性，言話群野人。時或遡微風，行歌響空榛。先民邈何攀，慨焉傷我辰。慨傷遹誰知，所有二三賔。文論日往來，炯炯高義伸。炎雨回衆姿，凉飈起修畛。兀然林木下，日入忘歸輪。玄蟬夕益聒，去鳥一何頻。野行畏多露，無使侵衣巾。

城南别業夏集二首

田居本自娛，况兼林水情。聿兹暑衣晨，而與佳士并。挈榼遡芊緜，臨隑弄澄清。娟娟浴沙鷺，交交鳴枝鶯。雖非巖潭區，閒曠足我營。菰蒲裊寒陰，隕果時自驚。有室矧伊邇，遐哉謝塵縈。

其二
荷鋤侈高詠，濯纓肆佳吟。疇知稼穡塲，乃爾蒹葭侵。步風逾曾堤，徙筵趂重陰。於情旣有託，矚寓良自深。逶迤波上雲，征征草間禽。陗臺信已古，巍城方肇今。驗物果足遣，杯乾聊復斟。

慶都篇

於昭開帝則，蕩蕩協欽文。高辛初纘服，大舜復升聞。瞻依太古日，悵望春空雲。緩策遵墟里，翺翔詠放勳。

帝乙

此以下三首，皆爲武宗大婚而作。
帝乙歸元歲，溈汭降高秋。白霧凌蒼璧，文烟結綵樓。楓陌三公引，雲衢六馬遊。行當瞻月馭，佇想詠河洲。

黃衢

黃衢會日月，紫氣懸陰陽。冉冉神龍下，英英朱鳯翔。蘭烟凝玉閣，桂月滿金堂。禮先歆九廟，德已合無疆。

桂宫

桂宫新降馭，蠶室爛生氛。曳綈成漢業，采葛相周文。會奉重輪日，先瞻五色雲。秋明天路夕，瑞雨碧氤氲。

十二月朔

積陰凌紫極，玄霧暗三辰。黃龍游帝畤，萬乘若浮雲。六虯何蚴蟉，雜沓走天神。明王熙庶載，至敬達郊禋。玉輦親牛豕，重瞳注鹿群。精誠先百物，咸德届犧人。揚鑾回御道，九宇冀陽春。

夏歌

積潦溢廣澤，炎雲翳崇臺。玉階履綦絶，紫殿生莓苔。螢流踈竹靜，風動綌幃開。佳期悵千里，竟夕以徘徊。

湘妃怨

采蘭湘北沚，搴木澧南潯。渌水含瑶彩，微風託玉音。雲起蒼梧夕，日落洞庭陰。不知篁竹苦，惟見淚斑深。

春曲

萋萋百尺臺，南臨大道開。月明珠箔捲，塵暗寳軍來。豪雄五都俠，意氣萬人摧。帶醉穿林徑，垂鞭拂閣梅。

結客少年塲行

燈如列宿行，月似九秋霜。番番七貴兒，燦燦五侯郎。雜沓凌香陌，徘徊競夕光。各携黃金劒，結客少年塲。

俠客行

幽并豪俠地，燕趙稱悲歌。千金市駿馬，萬里向交河。公卿贈寳劒，君王賜玉戈。捐軀赴國難，常令海不波。

從軍行

棄家從上將，報主掃邊戎。弩滿常隨月，旗翻數起風。右指昆邪盡，左盼月支空。馳名紫塞外，開府玉關東。不逢百戰日，誰識萬夫雄。

出塞曲

單子寇邊城，漢將列長營。旌旗蔽山谷，鉦鼓晝夜鳴。乘我浮雲騎，彀我明月弓。奇兵左右出，長驅向雲中。彭彭陣結虎，颯颯劒浮虹。一戰臯蘭㓕，再戰沙漠空。歸來獻天子，長揖不言功。

銅雀伎

帷飄雀臺上，絃奏舞衣前。羣悲一以望，春草爲誰妍。芳歲銷蘭怨，流塵集錦筵。爲問西陵道，孰與漢家阡。

漳津夕眺

揚舲亂北渚，靡蓋望西陵。帳殿牛羊下，歌臺麋鹿升。日夕松柏路，蕭蕭響風樹。連沙改故浦，空山没蒼戍。徘徊望覇氣，鄴城在何處。

吕仙祠

孤遊逢吕跡，永逝感盧生。眷彼炊粱術，契我遺世情。蒼山故國道，落日邯鄲城。陰陰祠宇夕，宛宛曲池清。不見金芝侣，誰聞朱鳯聲。田鼯穴桂壁，野葛蔓松楹。寧知往來者，不是寐中行。

三日河上宴集

觸霽邁芳坰，修祓臨長洎。雖非曲觴飲，聊異秉蕳戲。波延拾翠舸，岸匝尋青騎。羽爵戀馳景，鸞簫劇春思。群謡狎鳬鴈，撫適懽同志。亦以擴凡超，流連豈吾事。

詠樂溪

濯足荒溪口，延望大江潯。石樹環碧綵，泉潭生翠陰。經亘涉清漣，沿洄登素岑。日暮樵響絶，但聞山水音。琤琤響環珮，泠泠弹玉琴。鴻雁遵渚飛，麋鹿聚空林。而子豈不樂，其如兼善心。

贈劉主事麟

駕舟越洪川，飄風揚其波。白日不可駐，浮雲一何多。搴芳涉北沚，采蝱陟南阿。悵我平生友，傷此欲如何。

其二
濛濛孤舟夕，橫笛坐烟浦。秋緑被汀沙，落鴈不可數。烈調干行雲，激商復流羽。曲竟和者誰，佳人淚如雨。

湘江吟

對酒歌緑猗，歲宴懷佳人。山寒翠袖薄，微霰沾衣巾。空持紫鸞簫，欲致愁無因。日暮湘江曲，浩蕩烟波春。

春曲五首

維南有曾城，下瞰梁王臺。雄構翳雲日，歌鐘暮徘徊。芳草徧舊畿，山川邈悠哉。

其二
春城花烟滿，杳靄生夕陰。白馬繫芳樹，繡祛彈鳴琴。樗蒲少年子，一擲千黃金。

其三
綺閣俯通闤，後有百尺樓。並坐紫羅茵，雙引青玉甌。楊花起薄暮，糝糝縈芳洲。

其四
菁菁艶陽月，鬱鬱美人思。游絲罥白日，炯若春風姿。零落垂手舞，空傳白紵詞。

其五
借問美人居，云住城東隅。背有桃李舘，前臨車馬衢。十三妙歌舞，十五冠名姝。

朔日

朔日悲風起，空除落葉平。猶聞砧杵急，已復剪刀鳴。一夜傳霜箭，黃雲滿塞城。

槿樹

槿樹依空砌，寒時尚着花。未能堪莫色，徒自絢朝霞。寄語閨中女，無多鏡裏華。

槿園

槿園秋氣夕，唧唧寒螿聚。風回啼欲斷，月落歸何處。爰悲在堂吟，復詠山樞句。感爾中夜興，微霜下庭樹。

春情

俗縈一何緜，駕言春已分。緑郊鮮行輪，朱樹花將紛。鳴鴈起前墟，浮陽藹東濆。徙倚孤臺側，佇廻送征雲。

遊寺

褊心儔輩寡，幽境莓苔步。緜鬱倚磴歇，馮孤眺逈屢。洞塔陰古宇，芬蘿裊澄樹。佇觀野禽哺，此外豈吾慮。

昇天行

市居苦煩溽，陸處（一作暑）懷清波。緬思溪壑側，丹崖卷曾阿。仙人桂樹下，窈窕攀青蘿。我獨塵歊内，營營欲如何。

春遊篇

古臺悲帝子，歌吹餘春愁。草緑夷梁野，雲浮河海流。擊壺詠四澤，鼓鐘眺三洲。扳條已無那，駕言誰倦游。

四清篇

盤松屹當户，修筠靜依檻。羈遠桐絲澀，蕭瑟鶴思减。歸傷園塢廢，坐令荒穢斬。彈曲憩踈䕃，臯唳清露湛。

正德四年七夕上方寺作

逸人厭囂俗，達士樂閒勝。乃兹城中林，而非車馬徑。積雨豁新霽，雲石掩秋映。微陽下孤塔，潦水夾明鏡。已疑塵寰隔，况覩蓮宇凈。豈惟慕真覺，亦以叩詮證。玄蟬共西夕，浮雲本無定。

戊寅早春上方寺

逾年罔涉兹，過之門巷疑。匪畏霜露辰，肯與春事期。徑蘭芊故叢，苑松發新蕤。陟丘念廢居，升危眺回漪。抱以幽曠豁，情緣悽愴移。驚風遞虚塔，振振空廊悲。得遣復安較，勞生良爾嗤。

夕集上方寺辛巳春

晨飇奮以厲，夕林回晏温。郊遊悵伊阻，駕言乃松門。春湖靜瑶宇，塔蘿裊清樽。遥睇被原草，近搴臨水蓀。花雨時自落，法雲凝復奔。淹留遲寶月，破此人徑昏。

山中

山中雨乍歇，一夜瑶草長，風吹翠巖竹，下應石瀬響。時來展書坐，悠悠絶塵想。

置薪

讀書古木陰，置薪倚其根。露零石徑滑，雲起溪日昏。白虎啓巍觀，金馬開高門。君自薄簪紱，難稱國未恩。

九潭詩

岧岧千仞嶺，下有百尺潭。夕風起微瀾，浟浟動晴嵐。俯之鑒我心，佇翫雲波涵。流蕤颺寒清，躍魚手可探。蹊暝樵響歇，猿鳥來相參。寄語泥中物，長蟠恐未堪。

空同集卷十六　五言古詩五十七首

登東城樓晩下樓作贈同遊數子二首

登樓散凉目，隤然日云暮。逃暑良已懕，戀景復延顧。曠野起暝色，層闉合昏霧。眷言樓中客，共此城上步。蚊蟲撲面游，蝙蝠時自度。二儀但莽莽，一氣黯廻互。晝夜本定理，明晦非難悟。日入各言息，鐘鳴復馳騖。𡷾崒宋帝閤，突兀信陵墓。往似宿沙禽，來如綴花露。徙倚千仞梯，長謡發悲愫。

其二
盛陽麗樓臺，爛如錦繡錯。日入暝煙起，俯視但冥漠。即此悟人理，天道固可度。動静啟晦明，代謝有今昨。凉飇逐夕興，迴聲滿虚閤。四顧水眀滅，宿鳥喧相索。啞啞啼城烏，噭噭上雲鶴。忉怛感晨暮，徙倚罷觴酌。北斗忽復低，西月隱長薄。閃爍海光動，翕沓氛霧廓。無恃黑頭在，早定滄洲約。

寄贈端溪子

歎鳯世已遠，悲麟竟何爲。蘭蕙秘幽巖，蕭艾盈路岐。君子抱明德，傷也誰復知。隨流非我心，特立乃見疑。亭亭南山松，匪無霜霰摧。寒蕤但不改，孤貞常自持。

其二
智者尚高契，逹人慕希聲。曠世有相感，同時悵難并。烈風起玄朔，百卉忽以零。登高望所思，慨焉念徂征。鴻鴈序翅飛，麋鹿呦呦鳴。爲言明馨子，盍簪終有成。

贈蒼谷子

玄雲翳白日，積陰何漫漫。風氣日以凄，泥雨常不乾。漂籜委川塗，百卉良可歎。覽物懐伊人，撫時悲凉寒。憂來如亂絲，理之棼無端。爲霜念逝鵠，多露怨芳蘭。所嗟聲影隔，匪懼馨香殘。徒把瑶華音，長謡望林巒。

贈青石子二首

高鳥有違羣，離獸多悲音。懿彼婉孌子，悵焉分此襟。朝發南河隅，夕暮乃北岑。玄雲既無極，黄波浩且深。君其四海翔，無言還舊林。

其二
季秋凋羣木，寒潦濫中軌。笳鼓濟方舟，軒車匝河涘。攀德惜遥邁，悵分睇馳晷。采蘭徒情結，把菊爲誰美。願子厚衣襦，霜露自兹始。

贈劉潛

人生無常因，飄如風中雲。昔别大江隅，今也長河濆。凉飇起霜夕，隕葉何紛紛。我菊有佳色，毅然獨芳芬。遲速良有時，勉哉樹高勳。

贈崔子

鯤魚游北溟，鳯鳥翔南涯。扶摇非無運，鳴世自有期。顯夫競鐘鼎，遁士潛蒿藜。駟馬豈不榮，泉石安且怡。悠悠西山人，匪爲薇蕨饑。寄言青雲客，策勳及今茲。

贈孫生

古人種桃李，不爲搴其花。君子振英芬，豈在文與華。炎陽赫晴彩，百卉流丹霞。蕡彼東園實，纍纍一何嘉。采者自成蹊，舉世徒咨嗟。

贈王生

鳯鳥世希有，衆人常見疑。一朝下西周，戛焉鳴高岐。光彩照四極，觀者驚以咨。神物恥自衒，卑鄙甘見欺。驥馬匪伯樂，鹽車空號悲。燁燁豐城劍，非華誰固知。

其二
伯牙違鍾期，有琴不復彈。兹意奚以取，良爲知音難。得失有榮枯，合離成怨懽。黄鵠戾天雲，玄鴻漸河干。淺夫貴多矜，狹士賤自殘。幸子固明志，顯塞察所安。

贈崔生

伊昔振我衣，連步千仞岡。巖谷窈疑阻，岐徑回羊腸。與者咸莫從，子也乃同行。舉首撼天樞，縱目攬大洋。星斗何歴歴，海波浩茫茫。登山貴及顛，涉水非無航。願言窮高深，念哉毋相忘。

贈魏子二首

霖潦久迺歇，晨興送還輈。野寒泥淖盛，念兹途路修。人生茍相許，豈必曾綢繆。踟蹰東路岐，贈子雙吳鈎。

其二
八月浙潮滿，念子鼓南楫。海月團會峯，山峯下江葉。里閭多宴娛，仕宦有榮業。早回北向轅，晝日望三接。

三士篇贈醫李鄭張

嚴飇厲時威，稿葉下榮木。春風一以敷，病草奄回緑。天道豈常肅，人事有還復。七情既吾賊，六滛乃爲殰。農經發玄旨，軒問擴英馥。代殊理易昧，行乖計相逐。陳荄抱緜息，寒根藴真育。李生起專門，鄭子振空谷。張也剖金匱，奏効更神速。飲橘秪自衒，種杏亦可恧。誦我三士篇，聊以助清穆。

寺游别熊子四首

天地固常爾，遇之情不同。但看摇夏樹，何似飛秋蓬。古來怨離人，豈必窮與通。默默兩無語，坐披琳殿風。

其二
夕風起凉閣，入耳松摵摵。當此佳勝區，誰忍遽離析。簷鸛戛戛鳴，蘿翠滿衣席。異時冠蓋塲，倘憶幽賞跡。

其三
散眸七寳地，觴爾孤雲臺。一望碧煙合，四面清風來。流影盪我前，炎樹生秋哀。一笑問天地，劫灰安在哉。

其四
獨立臺上閣，俯兹城下湖。爲問黄金魚，徑尺今有無。愚者人盡笑，賢之乃謗誣。二者吾適從，不如乘海桴。

甲申中秋寄陽明子

風林秋色靜，獨坐上清月。眷兹千里共，眇焉望吳越。窈窕陽明洞，律兀芙蓉闕。可望不可即，江濤滚山雪。

贈李世德

豢畜不生麟，鸞穴無鸇鷦。求水貴求源，佳木無惡條。李門世清修，三軰燁雄超。黄扉早殺翮，中葉乃淪凋。生也困逾勵，奮飛竟雲霄。大鈞斡神化，萬物隨生消。英英畹中蕙，化爲艾與蕭。願堅謀始心，全我金石要。

寄贈玉溪子

松蕙不棲蟬，熊皮不上蟻。秉性死不易，斯足驗人理。茍投信若飴，義交固如水。如水遐則思，若飴背乃毁。悠悠徂暑月，眷眷念君子。霍雲停復飛，汾水蕩而駛。山西迴夕陽，皎如覯光美。徒操孤絶絃，歎息竟何以。

初秋上方寺别程生

勝地亮常爾，佳士難屢并。未窮結駟游，遽復揚帆行。古林鬱城隅，石門敞幽清。趂風選濃䕃，布席觴羣英。竹凉時自來，殘暑驕未平。戒飲今二朞，爲子杯一傾。義投不在故，跡遠心自縈。念兹徘徊意，時哉樹嘉名。

贈鄭生

杪秋木葉脫，霜露告成歲。驅車遡寒郊，觸物念征邁。戒舟有程日，維駒阻心愛。所幸旦暮留，前途或風瀬。

其二
伊予解組歸，汝也美少年。駿馬臂兩弓，射獵梁王川。感子重意氣，授之黄金鞭。萬里不易致，悲鳴爲誰前。

其三
英英百尋木，時至乃黄落。楚楚清俊郎，還家鬢蕭索。桂樹寒正榮，溪魚白而躍。山行采瑶草，寄我長生藥。

寄程生

河日淡莾莾，飄風但塵沙。陰陽爲誰爭，時至枯亦葩。念離傷歲窮，懐音怨途賖。彼美杳何許，孤吟弄瑶華。夜攬海門月，晨吸波上霞。苦心誰固知，延望長自嗟。浦鴈回故翼，汀蘭茁新芽。無負汴上約，梁園多奇花。

贈梅國子

烈士有心許，佳人重情歡。投義既不易，識者良獨難。清秋理瑶瑟，爲君發高彈。一曲未云亂，仰視孤鴻翻。一舉狹千里，再舉青雲端。我欲從之逝，羽短才力单。聲影中藏之，儻接排風翰。

贈定齋子

水澄萬形一，鏡明别醜好。哲人靜以俟，愚者苦紛擾。君本觀海人，揚旆向東道。高步登岱巔，横覽盡洲島。匪云波水浩，祗見衆山小。孔林秋飇入，漂籜委寒草。明禋展躬謁，蕪翳爲涓掃。

雨後往視田園同田熊二子二首

鳥性悅儔匹，人情豈無慕。亟見不云數，獨行必相呼。（去聲。）昨有城上眺，今復郭南步。膏雨回原緑，豐林宿殘霧。久蕪慨我廬，旱水兩妨誤。夏禾既岑漠，秋秫庶能穫。釀具粗已足，念子有長路。

其二
雨暵自有期，歲功詎云差。昨來偶滂沱，萬物皆顔華。晴晨子見過，毅然巾我車。荒徑蹄轍稀，澤國踈桑麻。長風起修林，夕響連蒹葭。芃芃南山豆，離離東陵瓜。懐古看行雲，矯首徒咨嗟。

莊上晩歸車阻於潦渠徒步始達於岸

暮醉各言歸，風起草獵獵。潢潦溢中軌，車至不可涉。野黑徑復曲，魚貫踵相躡。良懼蒼耳窟，重爲蜥蜴怯。童稚行我先，溝塍負而躐。世路本夷嶮，人情有驚怗。閒素輕波濤，臨川想維楫。履坦合自咎，長吟詠匏葉。

山夜

孤月上東岫，白鶴激秋唳。涼風振溪壑，林影䬃摇曳。山居本深靜，夜氣復澄霽。冥心向千古，眇焉託真契。

蒸熱三子過我東莊

林蜩午不歇，日毒土色赤。鬰言森密裡，時華媚深碧。三人者胡來，無乃不速客。黄公蒼鬚髯，二生（鄭生作、程生誥。）頎而晳。入䕃齊解帶，對酒各岸幘。籬萱挺其秀，檻果垂易摘。無言豈爲默，有形忘所役。杯乾時一斟，遽復至西夕。

田園雜詩五首

朝陽曖秋木，凝露未即晞。翩翩啄榴鷽，自驚集復飛。衆穡既登載，我事亦漸稀。晨興坐東牖，兀然對紅薇。噭噭一白鶴，北逝將疇依。忍兹稻梁辰，而汝甘長饑。

其二
大車行棘棘，小車響額仄。隨分各有營，急者稼與穡。旦出在田野，日入未遑息。長陰下西夕，蕭颯起寒色。雲霞變彩氣，照我桑麻國。立看勞者歸，露濡徑不濕。

其三
野清雲氣滿，塲功亦云畢。收穫雖有殊，大小各盈室。感兹狼戾年，追念憂苦日。紛然嗿其饁，妻子孰遑佚。歲工借寒熱，人事坐勞逸。蕭蕭原野霜，何草不垂實。

其四
壯時掉塵鞅，老乃即農務。值兹田事終，怛然感霜露。原萋日以歛，林華不守故。嚴霜净游氣，翔鵠在天路。鷃雀躍蓬蒿，啄食不滿嗉。而予竟何言，飯牛髮今素。

其五
田居亦安娛，患者寡朋仇。農談或時歇，仰視蒼雲流。青衿者誰子，道言即我謀。開尊面圃塲，剥棗充盤羞。物小意固勤，觴既情仍留。皛皛遠天色，秋暘下林丘。

秋詩二首

百卉凄以腓，游行散我矚。夕風一何瑟，入園乃華馥。菊也紛其英，修篁積寒緑。人生匪金鐵，榮落譬草木。磬折者誰子，誓死日爭逐。賢貴與賤愚，滅去孰還復。鳥雀各有安，無爲智者辱。

其二
北風胡鴈急，小禽亦南飛。輕俠羣少年，求伺爭有爲。弋彈無遺木，畢施在中逵。百發不一獲，用心良足嗤。黄雀堕計中，鳴咷如得依。白鵠舉雲漢，覽之心内悲。小大有分量，瑣瑣豈知微。

詠鷺

天風下厲霜，海色清嚴冬。朱鳥逝云遠，玄禽眇焉踪。翩翩委波羽，鳴飛何雍雍。去若雪毬散，來疑玉梭從。回旋淥蒲漪，映照青蓮峯。戯滓不染潔，浴湜轉丰茸。羣起若避驚，孤立如有慵。孔言崇九思，周歌羡斯容。我客亮多懌，君子良冲瀜。亦應懼鳬鴈，幸少寛鰅鱅。保爾貞素姿，倘附春濤龍。

空同集卷十七　七言歌行四十首

桂巖行

白龍不識漁溪惡，化爲魚服遭人縛。黃髮先生困泥阻，白馬小兒氣揮霍。道傍朽木藏蛟龍，霹靂猶聞夜火紅。寄謝少年諸數公，貧賤豈必皆愚蒙。桂巖紫芝春盡發，騎驢且覓商山翁。

崖松行

峭石嵸巃木相樛，孤松拄日崖光幽。朔風北來霜雪暗，山深草黃途路修。此時亭亭見松意，排空柯榦流雲氣。大厦傾時梁棟急，君看此物終難棄。

丹穴行哀丘翁

丘名琥，號松山，夷門隱人也。
北風颯颯吹丹穴，幽篁梧樹寒蕭屑，孤鳯威垂眼流血。蘭陽丘公昨謝世，使我杯乾已數月。出門騎馬向誰適，世事悠悠忍能說。薄俗蹌趨始爲敬，老夫平生性懶拙。後生譏訕轉多口，白璧青蠅從㸃缺。宋門汪隆頗好事，見我握手肝肺熱。近亦客死臨清州，北望傷心路途絶。可憐親友日零散，老成耆舊灰燼滅。不爭汝曹灰燼滅，又値天寒地欲裂。

苦寒行

前日雪落傷麥根，北風刮地天色昏。沙飛石走拔大樹，雪積林坳出無路，城中死者不知數。我歸三年河不凍，今年冰堅車可渡。觸面憭慄厚地裂，四顧乾坤莽明滅。尺薪粒米貴如玉，君不見日晩空牆貧士哭。

夜行歌

月輪未安光已皎，我行夜出夷梁道。力疲足酸堤上坐，黃狐怒立啼向我。宋家宫殿盡瓦礫，陂湖燒鹽焰婀娜。忽憶東京全盛時，月行對此誰能那。

古白楊行

百泉東岸三古楊，下枝掃拂書院墻，上枝瑟瑟干穹蒼。空山野陰雷雨黑，柯榦冥冥動山壁。剪伐難爲棟梁用，盤踞翻逃斧斤厄。但見白日悲風發，寧知六月撑霜雪。煙色慘愴精靈聚，孤根倔强源泉裂。憶昨訪古憩其下，居人不敢留車馬。落籜尚禁牛羊食，汙穢頗遭縣官打。丞相古柏霹靂碎，將軍大樹空蕭灑。岡頭石路莎草長，孫邵李許同一堂。春風漂泊予到此，不見古人惟古楊。古楊蕭蕭暮流急，波翻浪倒蛟龍泣。衛女幽憂拾錦花，逋臣寂寞愁難立。君不見太行羊腸莫比數，上有毒蛇下猛虎。樵斤獵火不虛日，桂柏椅桐氣悽苦。嗚呼！楊兮楊兮，爾何盤根據兹土？

泉上雜歌

游子樂游復長歎，臨深坐歌白石爛。石泉漠漠常東流，我今胡爲坐泉頭。渚花冥冥野陰薄，谿日杲杲蒼雲愁。君不見古來爭戰地，山寒雪暮風颼颼。

其二
美人被服貂䄡䄖，春日遊行春水曲。緑蘿無煙山雲暝，扣石長歌歎幽獨。撥剌紅鱗錦湍游，我欲釣之且復休。金盤玉箸在何許，爲爾臨淵淚如雨。

自從行

自從天傾西北頭，天下之水皆東流。若言世事無顛倒，竊鈎者誅竊國侯。君不見奸雄惡少椎肥牛，董生著書翻見收。鴻鵠不如黃雀啅，盜蹠之徒笑孔丘。我今何言君且休！

大梁城西門行

水門堤口雙柏樹，種之何年不記數。風飡雨蝕生氣微，枝葉半凋委官路。烏鴉螻蟻復啄食，我行見之淚如注。古來根本忌先撥，嗚呼柰此棟梁具。及今可爲當語誰，半夜吞聲向北去。

羇旅翁行

自焚闕里手植檜，天下斯文忽墜地。錦衣使者日旁午，青衿胄子時流涕。霾風翩翩起白旐，五月黃塵暗天際。君不見河上羇旅翁，時乖此老遭拘紲。

寳刀篇

我有吳王雙寳刀，龍鱗雪花爛照地。奉君清宴可君意，佩之十年不曾離。黃金鞶帶白玉鈎，出入魍魎魑魅愁。功高見疑反遭怒，此物抛擲今兩秋。丈夫生世轗軻亦如此，終日戚戚何爲爾。

秋夜歎二首

君不見梁上蝠，飛走掠蠅蟲。蠅蟲四散不受掠，而我胡在縲絏中。豈卽運命委霜雪，要知腐草生華風。沉吟徹夜不能寐，此時天風雨將至。但聞蟲聲啾啾復唧唧，鴻鴈嗷嗷忘南北。

其二
臭蟲多足蚊有翅，當我眠時忽而至。憤悶披衣坐歎息，竟夜搔爬無氣力，寒霖蕭蕭響荆棘。君不見吹燈無煙四壁暗，野狐跳梁鬼啾唧。

思歸引

疾風吹寒破南極，凍雨濈濈山樹黑。天昏歲暮百憂併，中夜悲歌淚沾臆。起視衆星白爛爛，我今胡爲在長安，思歸路阻多苦寒。嗷嗷何處失羣鴈，翅濕高飛嗟汝難。

歸來行

天下儒冠豈盡誤，迂謬棄捐仍道路。九月江山涷煙霧，百年裘馬衝霜露。窮達自知休怨天，歸來且種東陵田。齒過四九已不小，釣魚獵兔亦得飽。

弘治甲子届我初度追念往事死生骨肉愴然動懷擬杜七歌用抒憤抱云耳

吁嗟我生三十三，我今十年父不見。濁涇日寒關塞黑，杳杳松楸隔秦甸。梁王賔客昔全盛，我父優游誰不羡。當時携我登朱門，舞嬙歌媵爭看面。二十年前一回首，往事凋零淚如霰。嗚呼一歌兮歌一發，北風爲我號冬月。

其二
母之生我日初赫，缺突無煙榻無席。是時家難金鐡鳴，倉皇抱予走且匿。艾當灼臍無處乞，隣里相弔失顔色。男兒有親生不封，萬鍾於我乎何益。高天蒼蒼白日凍，今辰何辰夕何夕。嗚呼二歌兮歌思長，吾親儼在孤兒傍。

其三
有弟有弟青雲姿，以兄爲友兼爲師。十五徧探古人籍，十九不作今人詩。從兄翺翔潞河側，寧料爲殤返鄉域。孤墳寂寞崔橋西，渺渺遊魂泣寒食。嗚呼三歌兮歌轉烈，汝雖抱女祀終絶。

其四
有姊有姊天一方，風篷摇轉思故鄉。歲收秫秉不盈百，男號女啼常在旁。黃鳥飛來啄屋角，碩鼠唧唧宵近牀。洪河鬭蛟波浪怒，我欲濟之難爲梁。嗚呼四歌兮歌四闋，我本與爾同肉血。

其五
古城十家九家空，有姊有姊城之中。峭壑直下五千尺，雞鳴汲回山日紅。犁鋤縱健把豈得，病姑垂白雙耳聾。小孤癡蠢大孤惰，霜閨夜夜悲廻風。嗚呼五歌兮歌五轉，寒崕吹律何時變。

其六
冰河蜿蜒雪爲岸，忽得鯉魚長尺半。剖之中有元方書，許我是月來相看。臘寒歲窮多烈風，日暮高樓眼空斷。梁都北來道如砥，熟馬輶輪爲誰絆。嗚呼六歌兮歌未極，原鴒爲我無顔色。

其七
丈夫生不得志居人下，低頭靦面何爲者。薄禄不救諸親饑，壯志羞稱萬間厦。東華軟塵十丈紅，入擁簿書出鞍馬。王門好竽不好瑟，何如歸樵孟諸野。嗚呼七歌兮歌思停，極目南山空翠屏。

解酋行

都昌縣南乾沙上，射鴈者誰三五羣。氊帽紅裘黃戰裙，云是解酋官達軍。沙下北風吹艦旗，邊軍歡喜家軍悲。朝廷日夜望俘至，雪凍酋船猶住兹。縣官逃走驛官啼，要錢勒酒仍要鷄。姚源遺孽尚反覆，爾曹不得誇遼西。

西來行

冬廿六日十二月，西來泛湖雨明滅。雨寒著樹盡成雪，天波■〔⿱雨黯〕霮路幽絶。鴰鶬禿鶖立如人，銜魚避船偷眼嗔。天開獵夫會尋汝，乘時早可收其身。

飛蟻歎

李子官江西時，覩事感心，作《飛蟻嘆》曁《西來行》也。
今朝天光鳥鳴喚，草萋柳長江渙渙。怪爾飛蟻何爛熳，填門撲牕坐我案。夜來不虞風驟至，屋瓦吹飛船打岸。孤城晦冥霏霏雨，前叫鴰鶬後鵝鸛。共言此祟飛蟻爲，我欲擊之還復歎。明明上天非無宰，蟻也瑣細何須算。災祥感召固其理，先時茍僃終無患。君不聞漢家滿堂客，不貴徙薪貴焦爛。

土兵行

豫章城樓飢啄烏，黃狐跳踉追赤狐。北風北來江怒湧，土兵攫人人叫呼。城外之民徙城内，塵埃不見章江途。花裙蠻奴逐婦女，白奪釵鐶換酒沽。父老向前語蠻奴，慎勿橫行王法誅。華林姚源諸賊徒，金帛子女山不如。汝能破之惟汝欲，犒賞有酒牛羊猪，大者陞官佩綬趨。蠻奴怒言：萬里入爾都，爾生我生屠我屠。勁弓毒矢莫敢何，意氣似欲無彭湖。彭湖翩翩飄白旟，輕舸蔽水陸走車。黃雲捲地春草死，烈火誰分瓦與珠。寒崕日月豈盡照，大邦鬼魅難久居。天下有道四夷守，此輩可使亦可虞。何况土官妻妾俱，美酒大肉吹笙竽。

癸酉生日

廬山臘日地凍裂，白猿鹿麂啼深雪。卧病松林北岸湖，黃蒿古阪行人絶。已今行年四十二，我辰安在百憂結。小孫呼爺戲牀側，縱惱忍能卽嗔説。

豆莝行

昨當大風吹雪過，湖船無數冰打破。冰驤𡾋峞山嶽立，行人駭觀淚交墮。景泰年間一丈雪，父老見之無此禍。鄱陽十日路斷截，廬山百姓啼寒餓。旌竿凍折鼙鼓啞，浙軍楚軍袖手坐。將軍部兵蔽江下，飛報沿江催豆莝。邑官號呼手足皴，馬騾雞犬遺眠卧。前時邊達三千軍，五箇病熱死兩箇。彎弓值凍不敢發，昔何猛毅今何懦。李郭鄴城圍不下，裴度淮西手可唾。從來强弱不限域，任人豈論小與大。當衢寡婦携兒哭，秋禾枯槁春難播。縱健徵科何自出，大兒牽繵陸挽䭾。

餘干行

荒濵鶻立夕啼鶘，春行緣岸竹木枯。黃蒿破屋走白狐，東至信州西鄱湖。男兒輸粟婦刈芻，問誰爲此軍前須。去年冰雪十丈餘，凋瘁至今猶未蘇。姚源帶甲已數萬，巖淤莫展金僕姑。近聞殺官兵復北，道路諠傳真有無。安能飛刀取賊顱，貂裘白馬還京都。

叉魚行

漢江七月黃水漲，男婦叉魚立江上。岸斜波緊喣泡轉，千人目側精相向。巧者十叉五叉中，血飛銀尺翻金浪。鯿魚中叉獨更穏，頓之泥沙半倔强。我舟其時行遘此，仰視皇天色惆悵。深山藥苗孰流汝，一毒江河萬形䘮。鰷鯊糜爛不直錢，小瑣暴棄同蚶蟓。走鯢吞泓若山滚，蹴踏猶能開浩蕩。渡子徒誇好身手，如飛快槳誰曾傍。夜風大聲吼盤渦，地拆澒洞豗黿鼉。如甕之蛟手可得，蛇龍豈復安巢窩，消息定理魚柰何。

襄陽歌四首

烈風夜行峴山道，天陰城空鬼鳴嘯。蒹葭委折波濤白，通濟橋頭老鶬叫。人言黃昏虎摶牛，牛虎兩傷歸各憂。萬事豈爾能前謀，不如置之寛且休。君不見百足之蟲光如虹，雷火燒死枯樹中。

其二
峴石巉㠁孤根深，下盤厚土雲氣陰。中有千萬竅突如，風來遇之如笙琴。昨當醉狂推撼此，天地忽然爲之動，山鳴鬼哭百獸吟。我時便欲驅使六丁移之去，家遥屋卑無頓處。於乎一石且無頓處，徘徊歸來日沉樹。

其三
襄陽山勢何所似，東如翥鳯西虎蹲。墓堆纍纍不空地，於中豈少英雄魂。大堤先前花艶時，朱樓細柳黃金羈。但看舊園歌舞處，掘發金釵知是誰。君今有酒不飲，恨不駟馬軒車馳。縱及金張許史將焉爲，身後埋沒蒿草疇見知？

其四
昨來三日雨不住，逢人面色如地皮。老龍之堤豈易打，襄陽難是養魚池。南倒江勢雖洶湧，我堤如山撼不動。但慮禍患起細微，丁寧疆吏防螻孔。我聞斯地連年乖雨暘，二麥乾死秋禾傷。衆心詾詾久未定，小兒何得跳商羊，天公好生民壽康。

苦雨篇

波濤日䧟蛙鳴起，梁園一夜滿城水。屋廬半塌塌人死，可憐哭聲水聲裏。憶昨出飲黃昏歸，零濛已灑力尚微。豈知中宵鬼神怒，雷翻電滚雨如注。我時怵惕不得眠，牕燈撲殺無計燃。洶湧一任霹靂走，恍惚若有蛟龍纏。地軸震仄久益急，披衣起坐坐復立。雞鳴氣勢幸稍緩，積漸天明日光入。琴沾書濕開我堂，二儀高下雲低昂。黃鸝晒翅燕語梁，前何恐懼今何康。萬事夷險誰豫量，及時弗樂頭顱蒼。

苦雨後篇

小兒𡄖啞始學語，育之後屋逢今雨。包裹移置夜我旁，兒驚屢叫安之乳。霆雷虩虩屋瓦震，疾電繞床亂走鼠。大兒明農隔城住，即有緩急誰視汝。旦日報至心則降，雨未傷人傷稷黍。前時三月㸃雨無，大兒憂色禾半枯。日日望雨雨反荼，盪然畎畝爲江湖。天晴微風波水動，溝渠四注長河湧。明晦反覆何代無，囑兒更僃宜秋種。

久雨東黃子

微晴見月月仰瓦，城中水淹雨猶下。郊園浹旬不一出，不畏衝泥畏沒馬。苔蘚自上匡氏壁，蓬蒿日深仲蔚舍。人言甲子船入市，幸君豫問能舟者。（初雨，夏甲子也。）

種竹

自從有竹水爛死，使我竟日顔不歡。頃來移置復傍此，遽覺六月回秋寒。龍姿鳯苞生不易，可憐蕪沒今人棄。窈窕郊園草樹中，何人道有凌雲器。

放蛇引

花蛇錯落五色備，毁垣掘出蛇驚悸。昂頭宛頸若有訴，盤旋督捩如奔避。深山大澤豈無窟，荒郊短草真何意。豺虎公然白晝行，花蛇何得更縱横。秪知毒口能戕物，未解皇天實好生。洪流自古容微細，吾叱園丁縱蛇逝。風驅雷霆急雨過，彩虹倒掛青天霽。

空同集卷十八　七言歌行四十首

送何舍人齎詔南紀諸鎮

先皇乘龍去不返，悲風慘淡吹宸極。四海哭若䘮慈母，百官狂走天爲黑。憶昨臨危坐御床，手挈神器歸今皇。密語丁寧肺腑裂，三老親聞眼流血。金縢立剖石室秘，此事難從外人説。我君謙讓不可得，割哀踐阼弘祖烈。日月重懸萬國朝，雷雨赦過羣方悅。越南海北霹靂動，蠻夷盡奉王正月。此時九道使臣出，舍人亦輟螭頭筆。白馬朝騰薊北雲，錦帆暮閃江沱日。江沱秋交多烈風，洞庭雲夢俱眼空。巴陵縣令舍人兄，接詔會弟西樓中。童年題詩在高壁，六載不到紗爲籠。南嶽以南惟峻山，苦蒸毒霧何盤盤。天王新令雷電掣，妖蛇不敢啼林端。五溪官長喘喙拜，黔州父老垂淚看。却瞻蒼梧雲氣黑，斑竹臨江怨幽色。翠華縹緲空冥間，此時此恨誰知得。君不見馬援柱、孔明碑，剝落黃蒿裏，千年莓苔待君洗。萬里之行自此始，歸來何以獻天子。

上元訪杜鍊師

宣皇昔時乘八風，御龍游戲行煙空。馬前兩兩侍玉女，别館多在蓬萊宫。朝天宫中舊時殿，樓臺晝鎻無人見。琉璃井塌青苔滿，松柏森森月如練。嗚呼往事難具陳，燈火如山又一春。北斗壇西訪隱淪，我師黃衫白㲲巾，坐我更致西樓賓。玉杯㶑灔赤瑪瑙，織罽四角銀麒麟。酒肉山堆滿堂醉，仙厨往往來八珍。孝宗之朝五真人，師也磊落當其倫。自言召見親賜食，曾把丹書獻紫宸。如今寂寞看春色，銀魚玉帶無消息。豈惟魚帶無消息，欲語吞聲淚沾臆。勸師對此莫酸辛，世間萬事如轉輪。且將芝草供生計，聊與煙霞作主人。月徧彩雲當牖生，旋呼兩童吹玉笙。聞師妙得逡廵術，百壺倒盡還須傾。古來仙子向誰在，飲者翻垂千載名。名垂千載亦區區，酒䦨燈昏夜復徂。不見泰陵草已宿，春生樹啼雙老烏。此時亦應羣帝趨，金燈翠旗光有無。

奉送大司馬劉公歸東山草堂歌

東山有草堂，縹緲雲嶠孤。前對祝融峰，下瞰巴陵湖。明公昔時此堂居，麋鹿熊豕當窗趨。洞庭日落風浪湧，倒影射堂堂欲動。慘淡誰聞紫芝曲，獨善不救蒼生哭。先帝親裁五色詔，老臣曾受三朝禄。此時邊徼多戰聲，曳履謁帝登承明。謝安笑却淮淝敵，魏相坐測單于兵。九重移榻數召見，夾城日高未下殿。英謀密語人不知，左右微聞至尊羡。自從龍去不可攀，公亦臥病思東山。湘娥含笑倚竹立，山鬼窈窕堂之側。上書苦死只欲歸，聖旨優容意悽惻。内府盤螭縷金織，賜出傾朝皆動色。白金之鋌紅票記，寳鈔生硬雅翎黑。崇文城門水雲白，是日觀者塗路塞。城中冠蓋盡追送，塵埃不見長安陌。人生富貴豈有極，男兒要在能死國，不爾抽身早亦得。君不見漢二疏，千載想慕傳畫圖。卽如草堂何處無，禄食靦竊胡爲乎。乃知我公真丈夫。嗚呼！乃知我公真丈夫。

二月四日部署宴餞徐顧二子

春日載陽官署幽，東吳二子過我游。庭空日斜吏人散，窅然何異經林丘。今晨驚蟄暖氣達，昨夜哀鴻呼故儔。中庭古槐蒼蘚溽，上有百鳥何啁啾。倉庚交交刷其羽，君看巨細各有求。明時冠軒幾邂逅，得暇胡不攀淹留。自從去年識徐顧，令我意氣傾南州。徐郎近買洞庭柂，顧子亦具錢塘舟。浮生飄轉若飛藿，倏忽聚散誰能謀。風光爛熳况復爾，願寫清壺銷客憂。故人苦稱不好飲，舉杯入脣還復休。妙歌時時激慷慨，鄙夫何以答綢繆。嚴柝沉沉靜夜色，北斗倒掛城南樓。秪恐天明驅馬出，攬祛延望河之洲。

七峰歌壽范郎中淵

我聞桂陽江上峰，平地突出七芙蓉。三峰岧嵉如列戟，四峰裊裊翔飛龍。孤水東來走其下，上巖下巖惟古松。有時雲霧滿四壑，洞中仙侣時相逢。使君磊落中行後，家傍前峰對江口。暗想精靈盤礴初，嶽降生申理或有。平生氣與蒼壁高，落筆煙霞常在手。六載爲郎不愛身，五十生兒將白首。湘南新鮓紅勝玉，燕京高會多名酒。歲歲登堂娛笑歌，歌我七峰爲爾壽。

送人還關中（得萬字。）

君不見劉毅貧時，一擲常百萬。君不見唐時鄭虔，道高坎壈腹無飯。英雄際會各有時，人生豈必皆如願。關中老翁燕薊客，昔何慷慨今何怨。王通無媒番叩關，揚雄有賦何由獻。君歸射獵南山麓，得錢且學樊侯販。

寄兵僃高僉事江

三月無雨乾殺麥，六月雨多禾耳黑。長江浪高蛟龍鬭，淘河鸂鶒啼清晝。此時憐君僃吳越，天陰不見日與月。白衫鹽徒慣風濤，我軍慎勿貪倉猝。

寄内弟玉

自汝林居將一月，我心不寧長惙惙。郊寒歲暮風色苦，曠野無鄰天雨雪。亟欲載酒往問子，冰路難行畏蹌跌。豈無輕裘與快馬，玉也視之如敝幭。此道於今識者稀，勸弟寛懷慎藥物。

雪柬鄭生

夜來雪花如掌大，無事閉門但眠臥。僵牛死馬非所慮，天翻地裂疇能那。近時好事最者誰，徽州鄭生差愛我。甕頭春酒不餘瀝，天明梳洗午尚坐。北風其凉二儀閉，雪吹飛沙映天過。老夫畏寒况無力，生也乃是雄豪佐。梁園之陌平若掌，放兔呼鷹無不可。不然騎驢學爾祖，乘興一鼓山陰柁。

吁嗟行示周生

吁嗟周生千里駒，今行不得如蟾蜍。雖有寳劒寒吹毛，一日不遇成鈆刀。子不見豐城紫氣干雲霄，鹽車之下多悲號，張華伯樂行相遭。

送鄭器

梁園仲冬雪積阻，慘慘風亂平沙樹。泥深馬瘦不得行，縹緲金陵在何處。青絲絡酒提玉瓶，强出送子城東亭。旦望淮河暮江水，雲飛鴻鴈天冥冥。

寄鮑宇

愧我夷門草堂寂，種菊蕪穢生蓬蒿。爾家華堂近江滸，開花爛熳秋雲高。去年此日同爲客，今年對菊遥相憶。黃山練水在何處，獨倚南牕望南國。

三鶴歌爲丘三公壽亦載厥實事焉

老鶴東來度海水，與雌俱飛引其子。回翔萬里始一息，丘家麥田澤泚泚。逍遥洗濯飲食足，炯如煙雪無泥滓。此鳥千年丹始成，口銜赤玉蒼龍精。落地化作金光草，采食還丹毛骨輕。古來拔宅將妻子，肯使丘翁地上行。

君不見贈鄭莊

君不見江上鴈，嗷嗷喚儔侣。勁羽輕毛常趂風，往來漂泊如羇旅。男兒落地旣有身，誰能齪齪猶婦人。懷中有劒亦不貧，吳下阿蒙君莫嗔。

嗚呼行寄康子以其越貨之警

嗚呼皇天不可測，一冬無雪春無雨。黃霾翻風白日動，前飛禿鶖後飛鴇。堂堂古路長蒺藜，萬家之城走豺虎。百姓誅求杼軸空，兒號女啼守環堵。饑寒盡化爲盗賊，可惜良民作囚虜。腰弓帶箭百成羣，少年馳馬仰射雲。蒼山日落行旅稀，醉唱胡歌各自歸。山東趙實已授首，南陽回賊同猪狗。諸君但欲樹功業，玉石俱焚理或有。近者内丘大寧河，橫賊八騎持干戈。裕州知州與賊戰，康也扶柩衝之過。資糧蕩盡僅身免，月暗天昏路途遠。吉人作善番轗軻，痛哭寒城白雲返。頃聞留滯在襄國，百口仰給縣官食。吾兄匹馬走問之，半月更復無消息。夜立中庭北極高，晝看河朔風沙黑。汝寧以南土尤赤，空城二月生荆棘。㪷米可以換嬌女，牛馬餓死枯蒿側。比來官吏守空印，拖男抱女盡向北。卽防此輩更充斥，恐汝後歸歸不得。

送席副使監貴州屯學二事歌（席名書，字文同，蜀人。）

我昔在北京，送君向河南。豈料在河南，送君如百蠻。瘴雲蒼蒼途路艱，牂牁羅施皆峻山。法官要自褰帷入，倏忽開明衆山出。大抵夷狄似禽鳥，制之雖勤忌拘急。此曹亦是人心性，頃來漸慕衣冠習。文翁化蜀豈無本，李牧屯田務招輯。所恨故人限萬里，令我蚤夜心於邑。丈夫已際飛龍會，野人猶抱枯魚泣。感新懷舊心肺酸，萬事回頭百憂集。弘治之間時世異，與君次第陳封事。許身謬比漢賈生，推君每稱唐陸贄。朝回對坐香爐省，出門並結青雲轡。自從分手哭遺弓，縉紳漂泊余亦同。抱甕梁王修竹園，遺址宋帝蓬萊宫。生涯放逐似羇旅，混迹迂腐隨村翁。曾聞伏櫪有老馬，豈卽道路傷秋蓬。天下瘡痍况未息，西南貢篚防難通。杜鵑向識君臣禮，蛟龍終收雲雨功。相如諭蜀文章壯，馬援平交德業雄。扶危濟弱付公等，臨岐悵望天南鴻。

送鮑滶還歙

昔時賢達或未遇，途路坎坷常固窮。鹽車騏驥亦抛棄，人生豈得無西東。君年五十猶未通，江湖去住隨飛鴻。黃山紫陽日索寞，題詩蚤向軒轅宫。

送鮑相如金陵

去冬君行雪積阻，相送城東念羇旅。今冬相逢不逾月，再别令我情更苦。金陵市頭酒如蜜，此去酣歌與誰侣。我在梁園獨岑寂，莫教碧草生春渚。

君不見贈馬僉事應祥

君不見庭中樹，今冬憔悴春作花。君不見桑上草，含陽籍土抽紫葩。富貴詎有種，貧賤豈無涯。君今身爲指南車，何不留之殿京華，北游漢水南長沙。君雖在漢水與長沙，高不愁虎卑無蛇。

得馮御史允中書

鳯皇不識梧桐樹，一落蓬蒿鳥雀欺。滄洲鴻鵠長毛羽，縱有雲羅柰爾爲。昨日郴陽馮侍御，臨流寄我錦雙魚。黃河崚嶒雪十丈，過臘逢春始得書。開緘不見下江舸，梅花滿枝空淚予。

秋夜徐編修宅宴别醉歌

徐郎三杯拂劒且莫舞，聽我擊節歌今古。曲長調悲不易竟，天地熒熒月東吐。燕山八月風力怒，落葉交加映尊俎。愴時感事百憂集，死别生離同一苦。身逢累朝全盛日，弘治之間我親覩。朝廷無事尚恭默，天下書計歸臺府。五陵鞍馬速雷電，千官氣勢如風雨。却憶年年秋月時，日與爾軰同襟期。如澠之酒差快意，袒跣呼號百不思。絃張柱促衣冠禍，綜覈崩奔學士疲。倉皇世事難開口，物極則還理宜有。羸疾已分沙田草，遭逢復折都門柳。富貴在天得有命，人生反覆如翻手。不見去年臨别處，吞聲躑躅鶯求友。邂逅寒暄不自知，隔絶榮華爲誰守。歌殘酒乾天欲曙，門外驪駒已西首。哀鳴胡鴈亦南飛，露濕羣星朝北斗。

發京别錢邊二子

秋風淅淅吹燕山，游子仗劒出燕關。車脂馬飽夜將發，錢邊二子來相攀。此時羣星覲上帝，驂鸞翳鳯雲之際。君不見牽牛與織女，一水盈盈獨流涕。

東園翁歌

東園翁今六十餘，面常泥垢髮不梳。身藏寳劒人不識，反閉衡門讀古書。此翁十五二十時，欬唾落地迸成珠。陸機不敢以伯仲，管輅警敏空嗟吁。生鱗卽與蛟龍伍，未汗寧同凡馬趨。爾時射策黃金闕，三百人中最英發。驊騮舉足狹萬里，便欲登天攬日月。豈知德尊常轗軻，獨買扁舟泛吳越。三十年來萬事變，富貴於我真毫髮。歸來灌園種瓊花，荷鋤自理東門瓜。夜眠海月掛丹牖，晝看江風滚白沙。遼東合有逢萌宅，齊西再覩陶朱家。北郡李生三十六，擯斥高歌臥空谷。前輩後輩道豈殊，同坐同行限江麓。東望東園亂心曲，安得逐爾騎鴻鵠。

苦熱東屠參議

豫章之熱真毒滛，六月已破仍不禁。赤雲行空日在地，萬里一望炎煙深。東蒸扶桑榦欲槁，黑河水乾龍不吟。院松亭亭我所愛，比遭摧炙無好陰。縱令跣足欲何往，此地寸冰如寸金。層簷大厦尚喘喙，矮屋茅堂淚滿襟。滕王有閣高百尋，閣下澄江清映心。紫薇使者臥其上，卷幔恰對西山岑。赤脚門子搖大扇，行坐吟哦揮素琴。幾欲往訪簿書積，豈我無酒同誰斟。亭午藴隆潭水沸，蛟蜃下徙黿鼉沉，何况走原獸、棲枝禽。嗚呼豫章之熱其苦有如此，而我胡爲營營與世爭華簪。

白鹿洞别諸生

東南自有匡廬山，遂與天地增藩衞。山根插入彭蠡湖，崢嶸背殺三江勢。地因人勝古有語，於乎萬物隨興廢。學館琳宫客不棲，千巖萬壑堪流涕。文采昔賢今尚存，講堂寂寞對松門。松門桂華秋月圓，拄杖高尋萬古源。梅嶺古色照石鏡，扶桑丹霞迎我軒。絶頂坐歌霜月淨，石潭洗足芝草繁。更有冠者五六人，峭崕窮嶂同攀搴。草行有時聞過虎，旦暮時復啼清猿。我今胡爲公務牽，蟋蟀在户難久延。出山車馬走相送，落日遂上鄱陽船。生徒綣戀集涯滸，孤帆月照仍留連。情深過厚亦其禮，謭薄竊愧勞諸賢。明朝伐鼓凌浩蕩，五峰雙劒生秋煙。

豫章遇鍾子送贈

豫章八月江勢輕，水關行馬沙觜平。聞君纜舟挽君住，向夕惡風銀浪生。頃時收帆萬船集，波顛石倒蛟龍立。中流艓子獨何意，欹仄猶摇雙槳入。天清未風君已廻，帆色迢迢萬里來。拂衣漢口鳬鴈亂，擊榜南浦芙蓉開。漢口逢君又南浦，人生聚散風中雨。黃石公、赤松子，在何所，君今抽簪我簪組。

董公衙賞緋桃行

吁嗟董公垂老官不遷，途雖坎坷志不變。三歲提兵兩列銜，此事堪傷亦堪羡。二月南風捲章水，黃昏西省開芳宴。刑司軍司皆集衙，盆中緋桃俄放花。董公捋鬚向客誇，客起環視咸咨嗟。情酣展轉移燈照，酒氣撲花花欲笑。逢人合與世酩酊，衰顔苦被春勾調。君不見玄都觀裏樹，不與武陵源上殊，時來開落各異地。董公董公，今宵與客且倒花前壺。

得家書寄兄歌

三年路遥消息阻，緘書實凍兄心苦。鴻鴈無愁奮翅難，鶺鴒且暫遊寒渚。時望東湖西日微，雪冬廬嶽北思歸。獨虞四海干戈滿，生别悲傷見面稀。

寄鄭生歌

南康烈風無時休，將歸船滯增煩憂。空城雪埋狐兔走，十日凍合鼉河洲。廬山咫尺不得往，汝在梁園獨予想。開緘歎恨東遊阻，琅玕天姥春空長。

余鄒二子遊白鹿書院歌

洞原路冰山徑微，二子日遊過夜歸。巖宫古刻徧覽讀，馬時蹌跌泥在衣。頃來烈風號季冬，雪霾不見五老峰。苦心數子守寂寞，我病講堂虛鼓鐘。二子此行真特奇，異時獨往今可知。虎吟狐啼且不懼，肯使楊朱泣路岐。

戲贈周紀善

廣文先生何爲者，十欲出門九借馬。只今徒步襄水濱，衰鬢漠漠常風塵。鳳凰在笯雞啄食，苜蓿䦨干半青黑。君不見楚筵醴罷暮歸來，甑塵妻子無顔色。

龍沙行别袁生

君不見玉虛觀前松，去年凍乾今復生。樹靈力排雷雨會，榦大每與蛟龍爭。下有萬古不定之龍沙，風滚無時休。英雄奮發各有時，運至賈販皆公侯。腐草尚爲螢，何况堂堂七尺軀、萬物之靈。高牙大纛茍不我，石泉白雲誰復爭。舉眼江漢鴻冥冥，與爾倒此沙頭瓶。

潯陽寄毛君湖口

大江六月凉風發，匡廬清波滚明月。削出萬朶青芙蓉，水底摇動金銀闕。美人盈盈坐湖縣，昏叩石鐘曙晞髮。悵望迢迢碧雲合，早晩扁舟向蠻越。

鄭生山遊歸予作此歌

跂予望之六六峰，欲往爭柰今嚴冬。石林崎嶇積雪盛，日中無煙虎豺病。生也孤往胡所希，凍攀幽嶮探其微，手皴面黑逾旬歸。太室少室何者奇，曾否首陽歌采薇。北邙逶迤清洛遠，天白冰崇伊闕晩。灞上騎驢爾靡辱，袁安高臥吾應靦。忽然想生經行宋家陵，往來寂寞東西京，翹首淚下嵩山青。

丈人行

丈人九十牙齒存，行曳竹杖挈玄孫。只知灌園同漢陰，何須采藥游鹿門。山房春歸碧草萋，蕙帳月白露滿蹊。少微星沈湖水湧，松林夜夜猿嘯啼。

鶴癯子歌

鶴癯子，汝人也，而何爲乎鶴形。美髯修修雙瞳青，閉肆夜讀黃庭經，晨出荷鑱掘茯苓。鶴癯子，汝豈無萬里骨、刀劒翮，路遥朋寡日云暮，弱水蓬瀛壯心隔。君不見江中老龍亦高臥，鶴乎鶴乎誰汝那。

寄殷給事中歌

斑鳩賦形百鳥内，化爲蒼鷹百鳥避。秋空萬里試一擊，灑毛紛紛稱鷹意。廻旋簸蕩風沙開，海寧光清鸞鳯來。天地炯炯元精回，此以贈君君毋猜。金陵雖隔黃金臺，汝翊紫蓋臨三台。飛章御覽不十日，道路閴靜豺狼哀。憶昔匹馬長安走，殷何徐陸皆吾友。楚姬娉婷華色並，殷生稜眉獨方口。何郎短小亦不醜，仳離今各經年久。夢寐猶存上苑花，飄零寂寞西湖柳。丈夫致身貴不朽，陟要階華亦何有。賈誼才名信早知，姚崇相位非難取。大江滚滚東北趨，羣龍霜蟄鼉叫呼。汝登鳯臺念老夫，爲我致一鳯之雛。我不敢玩，亦不敢狎，誠心餧飼毛羽全，使聽簫韶翔舜都。

送田生赴京歌

正月八日天驟黃，大風晝晦沙飛揚。河冰慄烈人不行，鴐鵝鴇鴈交踉蹌。黃鵠呼曹厲毛翼，一舉横天向天北。君不見左生北上田生俱，長安走馬花九衢。

送陳冠歌

虎子墮地氣已麤，驊騮汗血自爲駒。陳生垂髫骨卽殊，雙瞳炯炯唾成珠。前年汝與計吏俱，承明謁帝未生鬚。丈夫志欲日月並，雲雨且使蛟龍須。冬風獵獵吹楚湖，憐汝送母催楚艫。調羮臘盡江門水，戲彩春停汴上都。憶昔乘驄按南國，汝在諸生獨英特。三秋自阻北飛鴈，萬里今逢舊顔色。私計彭宣晩必親，敢言裴儉前能識。寒温始知君子厚，杖屨番增世人惑。瓠子柳烟風日和，力疾送子臨黃河。汝親日望泥金使，老夫擬作瓊林歌。

芝柈行

崑崙子之來也，李子觴焉。及夜，瓶芝自墮。以爲柈，行觴焉，平可檠二觴，行之穏，持之輕。客大駭，笑歡盡醉，而李子賦詩。
霜嚴夜清月在南，燈明酒温客氣酣。銅瓶玉芝鏗墮地，客將傳玩誇神異。仰芝把蒂行金杯，蒼文古紫當筵開。已驚㶑灔菡蓞動，更詫屈錯蛟龍廻。憶芝初出盤精氣，雲流石立魍魎避。赤箭琅玕色盡枯，神訶鬼守求非易。泄秘真遭天地怒，懷珍顧使時人忌。自從獲芝升我堂，琴書几席俱輝光。晴日徐看瑞氣合，炎天每挹仙雲凉。燕山豪士來何方，悲歌起舞宵未央。芝乎自衒亦太異，頓令四座深杯觴。觴行逶迤月轉白，月色芝光巧相射。酕醄觸擊瑪瑙碎，淋漓迸落真珠赤。君不見玉屈巵、金叵羅，珠花繡草枉自艶，停杯聽我芝柈歌。

空同集卷十九　七言歌行四十首

朝飲馬送陳子出塞

朝飲馬，夕飲馬，水鹹草枯馬不食，行人痛哭長城下。城邊白骨借問誰，云是今年築城者。但道辭家别六親，寧知九死無還身。不惜身爲城下土，所恨功成賞别人。去年賊掠開城縣，黑山血迸單于箭。萬里黃塵哭震天，城門晝閉無人戰。今年下令修築邊，丁夫半死長城前。城南城北秋草白，愁雲日暮聞鳴鞭。

胡馬來再贈陳子

冬十二月胡馬來，白草䬃䬃黃雲開。沿邊十城九城閉，賀蘭之山安在哉。傳聞清水不復守，遊兵早扼黃河口。卽看烽火入甘泉，已詔將軍屯細柳。去年穿塹長城裏，萬人齊出千人死。陸海無毛殺氣蒸，五月零冰凍河水。當時掘此云備胡，胡人履之猶坦途。聞道南侵更西下，韋州固原今有無。從來貴德不貴險，英雄豈可輕爲謨。尚書號令速雷電，抱玉誰敢前號呼。遂令宵旰議西討，兹咎只合歸吾徒。我師如貔將如虎，九重按劒赫斯怒。惜哉尚書謝歸早，不覩將軍報平虜。

張將軍塞獵歌

將軍堂堂七尺軀，虎頭昂藏紫虬鬚。據鞍笑撚金僕姑，弦鳴仰墮雙飛烏。南平川漢北殲胡，蛇矛卧地刀劒蕪。朔風吹霜塞草落，馬騰士奮于狩作。將軍夜令晨步同，磧沙黃黃日色薄。部下游擊五千人，競時爭能各有神。驅飛翼走入我網，千隊萬隊何駪駪。氣酣前赴逞一决，零亂旌旗倏明滅。殺氣上回靈武雲，火烈直透天山雪。張公覯此翻逡巡，紅衣白馬如神人。衣也蟠蟒金麒麟，朝廷所賜榮功臣。攔頭報捷者誰子，手提禽獸血滿身，生截羆豹纍雉鶉。中軍小校額抹巾，見之一騎風起塵。左射奔鹿右斃豕，更追狡兔趫窮榛。張曰於乎奚用是，昊天肅殺存至仁。摐金按節止中野，燖腯炰鮮燕蒐者。禮樂行軍分自嚴，賞罰正簿誰能假。何地真收吐谷駝，一卒乃獲大宛馬。長城窟冰胡鴈稀，輕鼙緩吹諸部歸。懸戟慘淡鴉鳥委，垂鞍碨礧熊兕肥。少年猶忿殺獲微，翻身彀弩追雲飛。我聞蒐狩古侯禮，三驅六御今何以。纘武雖存于貉文，戒荒合避長楊侈。將軍秣馬厲部士，爲防西北烽烟起。

送仝儀賓朝天歌

風吹黃塵暗河甸，行子拍馬來相見。春寒晝陰沙冥冥，九衢散亂花如霰。自言手捧紫瑶函，馳軺謁帝黃金殿。甥壻當朝禮覲同，往來遣答猶親面。南陽貴人骨固殊，敦親倍錫明光宴。八議輕微實惋惻，時情詎識皇心眷。開函爛熳百色僃，龍盤鳯曲流雲氣。繡女咨嗟鋪緒工，體裁脗合三宫意。吳羅疊雪秪懷赧，南金象齒堪沉避。自離京國十年餘，每懸金闕憶金魚。班行日侍諸王聘，混一曾瞻萬國書。君過上林聊駐車，春風舊樹花應舒。有暇更欲問西湖，掃地垂楊今有無。

送田氏

寒城野霜鴻嗷嗷，羊腸木零熊豹號。彼汾沮洳望心勞，葭菼委折風波濤。山西刑司氣何豪，西邁白日行旌旄，七星丸丸明佩刀。君不見黃河飛雲立如蓋，一鶚乘之向并代。

贈鄭郎

郎來張拱向我揖，玉樹亭亭我旁立。叩之論語背誦畢，曲禮幼儀汝能習。黃河柳綿飛欲盡，練水桐花放將及。汝父昨來今汝歸，有琴在抱書在笈。君不見師山後人代非乏，勉旃無效羣兒狎。

太華山人歌

山人昔居太華峰，結屋玉井餐芙蓉。夜隨金精朝白帝，誤撾天鼓撞鴻鐘。帝怒謫之荒江濵，淚添江漢齊朝宗。閶闔九重豹虎蔽，霜雪十年鴻鴈冬。江邊諸山不可眼，夢寐猶跨雙茅龍。有時夢到西嵿坐，環海内物盡么麽。一線黃天涇渭流，拳石白晝岷峨破。翳鳯驂鸞覲玉京，羽節雲軿度婀娜。織女虛無指前路，沐髮有盆不借我。山鬼含笑倚巖立，仰看明星斗如大。猿啼蛇吟萬壑靜，山人歸來淚交墮。

相逢行贈劉按察麟

一别六年不相見，風塵歘覯劉郎面。西關官亭車馬都，使君驄馬朱雀符。有虔秉鉞映交衢，把臂道故情鬱紆，仰視高天白日徂。憶昔同殿含香趨，萬事反覆難具鋪。秋風䬃䬃響枯樹，蛟龍立鬭黃河怒。舟子無憂旬浹阻，大夫且試登高賦。城南柳徑梁王苑，廟門書院松林晩。此時與子臨高臺，邊侯綺席金尊開。芒碭微雲氣出沒，但見悲風萬里從東來。寒空孤鴈叫且哀，鴇鶬鼓翅號其儕。飛沙激霧相徘徊，願賓與主酩酊歸。不見昔時杜甫與高李三子者，氣壓百代今塵埃。

王郎行並序

《王郎行》者，贈王氏二郎者也。王郎將試於有司，予於是賦《王郎行》贈焉。夫子賤，君子稱之魯碩人，族類彰諸詩。蓬麻自直，事有本因。予故侈其家世，并及其父子兄弟之間。
將軍開國弓劒傳，子孫章甫能朝天。相國沉冥二十年，懷寳弗售人所憐。飛纓躍馬赫動地，公也視之如浮烟，雅歌日醉金尊前。生有三男子，不令學劒令青編。大郎早躡黃金榜，聲名佐郡青雲上。二郎穠鬱更英特，掇青拾紫猶翻掌。三郎年十餘，頭顱角嶄如。拱立向人前，解背經與書。二郎昨别我，云將還故鄉。馬蹄馳逐秋槐黃，龍泉出匣光自射，驊騮歴塊疇能當。連翩騎從喧皇州，春風紫陌行鳴騶，生兒當如孫仲謀。吁嗟相國胡所憂，濁醪惟恨不滿甌。聽我王郎行，我行還自歌。何以贈之珊瑚柯，又何贈之玉山禾。願郎歸，白玉珂。

郭生行

君不見大梁郭生少小能英奇，生長富貴心寒饑。兀坐日誦書與詩，下究王伯上軒羲。郭生有父王國賓，有母食邑稱之君。鯉庭獨立猶詩禮，熊膽親丸或夜分。生有兩男子，大者覽輝起。次者郭生，鼓翅亦上青霄裏。憶昔匹馬走燕甸，長安三月花如霰。射策曾登金馬門，垂衣帝在蓬萊殿。三十年間萬事變，後生衮衮蜚英彦。結綬初諠東閣賔，彈冠復報南州薦。太平旣極邊功開，武帝射蛟江水廻。上林會有誇胡獵，願生早試長楊才。

結交行贈李沔陽

古人結交如種稷，今人當路栽荆棘。世間萬事各有極，人生何必相傾仄。君不見李沔陽，五馬昨朝天，天冰地裂衝寒煙。三月不遇見天子，歸途困頓心憂煎。南行波濤值洶湧，蛟龍失勢黿鼉踊。留滯聊栖梁孝臺，醉歌真據侯嬴塚。却憶當年侯未鬚，識者盡道驊騮駒。落筆遽掩羽獵作，挺身遂上青雲衢。百戰不侯李廣辱，一麾出守延之吁。峽霾光射卞和玉，月明淚迸鮫人珠。李沔陽，汝無學雲夢吞，亦莫效江南哀。六龍挽車日月輪，萬里簸蕩風沙開。棄君舟楫理銜轡，有人物色騰驤材。

薏苡行贈王氏

南征馬援還東都，人言滿載皆明珠。發封視之乃薏苡，羣臣失色天子吁。世情毁譽本好惡，後生輕信迷真誤。暗投固宜明月棄，同居豈免蛾眉妬。自君夙夜歌在公，尊中醴酒常不空。德尊日見兒孫盛，名成反致讒邪攻。雖云喬樹多烈風，曷有寸霧殘高空。君不見周時吉甫稱大賢，孔門弟子推顔淵。掇蜂拾塺尚見惑，豈我千得無一愆。君堂有客俸有錢，槐庭偃蹇花含烟。胡不酩酊金罍前，萬事置之休問天。

徒步東行贈鮑滶

鮑生六月徒步東，久暵赤日昏沙風。旦行眼眩扶桑紅，足疲暮憩空桑中。帽浥衣沾乾復濕，必逢佳樹始一立。道傍有驢無錢騎，短詠微吟口翕戢。杜甫遺詩人罕全，鮑生記之將及千。論工尚恨黃初淺，泥古常卑大歴前。豈知才大翻爲祟，臨岐獨下楊朱淚。鹽車雖蒙苴滓辱，長鳴未折風雲氣。生今坎坷三十年，同時細估豪熏天。出門寳馬雙翩翩，道逢鮑生不舉鞭。生不見五羖大夫歌扊扅，商歌飲牛聲夜悲。賢達困窮何代無，仰視萬里浮雲徂。

夏日田居蘇生携酒見過

疾風六月樹枝折，火雲纍鎚白絮裂。城南老夫正高臥，荒郊欵段蘇生過。塵埃滿面鬂髮亂，手携清壺來餉我。季子才名三十年，射楊百發百葉破。逢時幸首南宫薦，塌翮尚忍西山餓。丈夫生世古難同，蘇也巷西我巷東。追尋不計褦襶熱，淹留秪恨金尊空。君不見昨朝雨雷今則風，世事反覆誰豫通。得時無誇好身手，失意豈必皆愚蒙。野池紛披蓮半紅，黃鸝噤語空林中。勸子盡醉休匆匆，人生幾何吾已翁。

送人使安南

安南陪臣騎馳突，歌吹春喧洱水窟。蛟潭飛雨動霹靂，島城毒雲開日月。黃門使者白澤袍，南來氣與秋天高。當今天子古聖人，諭爾歲事勤包茅，永令炎海無波濤。

有鶴篇贈翟翁

有鶴褊褼海上來，乘風爰止梁王臺。洪河怒濤野蕭瑟，含情顧影却飛廻。十洲來往羣仙戲，舉身下上隨雲氣。君不見夜來東海頭，南極一星光照地。

賦得姑蘇臺送李推官士允

少年何官騎白馬，秋日經過古臺下。回瞻遠慮意摵促，下馬行歌淚盈把。猗嗟築此誰爲臺，千年棄土猶崔嵬。屧廊娃館瓦礫積，美人白骨生青苔。枯蒿蟲吟莽䬃䬃，飛雲叫鴈雙徘徊。當時金屋玉起樓，豈謂臺成麋鹿遊。寳鈿黃金裹瑟瑟，雨時濯出樵人收。李生豪士扶風儔，悲歌久抱流連憂。世家各讀日一過，獨廢吳越傷春秋。復思鴟夷氣益奮，怒目每送長濤流。抉眼東門事已往，兹臺再過君休上。日暝煙波湖水深，范歸恐有同行槳。

送王子歸鄠杜

賢兄已上蒼龍閣，令弟猶甘飽藜藿。膝下雖無一寸綬，腰間常吼千金鍔。騎驢狂走長安市，酣歌擊缶白日落。黃金不成徒自歎，烏裘脫盡那堪著。道逢石室舉鞭揖，謂爾骨相殊不惡。終南鄠杜豪俠窟，從來意氣無京洛。歸家早鑄雙玉龍，提携來獻明光宫。

贈鄭生

狐裘騮馬誰家子，往來馳驟塵沙起。右撚羽箭左把弓，仰射忽墮雙飛鴻。野寒日昏慘慘風，下馬揖我立我東。一箭直西貫楊樹，抽身上馬入城去。

石峰子歌

石峰子，昔住石峰山，茅堂巖壑谽谺間。松孤桂叢白日靜，坐玩硊礧聆潺湲。石峰子，驂鸞覲帝今幾秋，狖猿哀嘯鴻鵠愁。頃爲四岳振南州，珠崕瓊海毒厲收。丹穴有鳯鳴啾啾，願子早致儀西周，經過舊山莫淹留。君不見舊山頭，葛藟蔽翳寒泉流。

寄寄庵子並序

寄庵子嘗曰：「人生寄爾。然利孰與義安？愆孰與美久？臭孰與芳永？」庫部駱子以其言告李子，李子曰：「卓哉張子！持此於天下，誘之能移，撼之能動乎？能招之來、麾之去乎？於乎！張子者，足以荷天下之重矣！」於是作《寄寄庵子》詩。
嚶其鳴矣彼何求，天下願識韓荆州。心傾義投神便往，萬古不廢江河流。張侯崛起西南裔，覽輝振翮風雲際。鉤陳蒼凉閶闔閉，排閽直謁蓬萊帝。豸冠峩峩不動紳，挺身遂作蘭臺賔。竊憤辛裾謂淟涊，誓與朱檻爭嶙峋。已看騕褭狹道路，復訝鵰鶚卑風塵。霜飛維揚海月苦，陽行沮洳汾花春。還朝衮衣换日月，立仗正色揩星辰。行步旣工馬從瘦，諫草每就雞將晨。餘力猶馳翰墨圃，先秦兩漢文心苦。壯志真趫劍閣銘，（張孟陽。）幽懷緬擬歸田賦。（張平子。）拖朱響玉豈不足，靦面徒餐竟何補。及時願作朝陽鳯，不然退與漁樵伍。予也綸竿孟諸客，心本無他衆莫白。李白世人欲殺之，蘇軾能詩遭貶斥。雷劍雖埋光在天，卞玉未剖終爲石。垂老重逢四海清，虛名幸免諸公擲。思君欲追嵇吕駕，贈言輒踐回由迹。（顔淵、季路。）有田負郭不餓死，且自射獵芒碭澤。

龍仙引贈駱員外

壯士狹四海，萬古一大夢。俗夫醯雞耳，生死不出甕。滅没等蒿草，勞勞竟焉用。君求勾漏學稚川，往來棲息羅浮烟。自從異人授丹訣，行地乃作飛龍仙。左携浮丘右洪厓，樗里景純執我鞭。崑崙㠝岏倚天外，黃河九曲如衣帶。南支江湖楚蜀匯，北支嶮塞華夷界。少時振衣登賀蘭，開眼已無西北山。中年謁帝聽廣樂，曳裾赤手摇天關。朝攬金臺雲，夕披玉峰霧。翔鸞鏘鏘導前路，左蹲文豹右伏虎，旍幢旖旎雜翠葆。龍兮龍兮，汝雖變化叵測，慎無使頭角露。祥麟威鳯世見希，泄秘盡巧鬼神怒。深山大澤多戢鱗，龍也穆沕幸自珍。緱城玉笙兩鶴舞，太室珠樹三花春。從兹謝人放浪去，笑跨白鹿乘飈輪。

送李中丞赴鎮

黃雲横天海氣惡，前飛鶖鶬後叫鶴。陰風夜撼毉巫閭，曉來雪片如手落。中丞按轡東視師，躬歴嶮隘揮熊貔。已嚴號令偃鼓角，更掃日月開旌旗。椎牛李牧將士躍，射虎李廣匈奴知。屯田金城古不謬，賣劍渤海今其時。塞門蕭蕭風馬鳴，長城雪殘春草生。低飛鴻鴈飛沙靜，遠遁鯨鯢瀚海清。不觀小范擒戎日，誰言胷中十萬兵。

雨燕醉歌

迅雷擊城鴉欲翻，黑雲壓天白晝昏。展席斜對城南門，長安大雨如傾盆。我馬已惜錦障泥，主人况具黃金尊。睥睨將將下萬瀑，龍蛇繙繙動高壁。出門牛馬不復辨，炎霧毒蒸靜如拭。酒酣爲君如意舞，夕雨轉急風轉怒。秪恐谿壑受不得，海倒江翻亦難測。

結腸篇三首

李子曰：結腸之事，蓋予妻亡，而有此異云。奠妻以牲，烹腸焉，腸自毬結。李子異焉，曰：「胡爲烹，胡爲結？恍惚神怪，孰主孰使？厥理孰測？怨邪德邪？生有所難明，死託以暴衷邪？嗚呼，嗚呼！」作《結腸篇》焚妻柩前。妻固識文大義，或亦契其冥懷也。
哀者且停聲，弔客坐在堂。聽我結腸篇，曲短哀情長。五月廿七吾妻亡，厥明奠之羅酒漿。其牲伊何豶與羊，痛哉釡鬵結豶腸。神靈恍惚心駭傷，團圞肉毬出中湯。左廻右盤凖流黃，經緯纏糾文陰陽。底形井字圈兩旁，翼翼彷彿雙鳯凰。有綏在下纍而長，上有提襻五寸强。汝乎無意豈爲此，呼汝欲問魂茫茫。十呼不應百轉咽，腸乎腸乎爲疇結。

其二
結腸結腸忍更聞，妾年十六初侍君。父也早逝母獨存，爲君生子今有孫。昔走楚越邁燕秦，萬里君寧恤婦人，外好不補中苦辛。中年得歸計永久，命也百病攅妾身。言畢意違時反脣，妾匪無迕君多嗔。中腸詰曲難爲辭，生旣難明死詎知。千結萬結爲君爾，君不妾知腸在此。

其三
結腸三闋聲更咽，汝腸難解我腸結。夙昔失意共奔走，汝實千辛我蹌跌。宦歸家定今稍寧，豈汝沈緜遽離絶。魂乎魂乎游何方，兒號女哭週汝旁。劘心飲泣看彼蒼，愚者何壽慧何亡。佇立逶迤若有望，迫而卽之獨空牀。梁間二燕哺子急，觸落青蟲汙我裳。錦衾塵埃委鴛鴦，繐帷中夜風琅琅。魂驚夢摇中慘傷，陰雨啾喞燈無光。嗚呼此曲不可竟，爲君賡歌妾薄命。

哀才公

正德己巳年作此。公嘗薦余，故有國士之感。
仲冬東南天鼓鳴，我軍滅胡功可成。道之將行歲在已，星落轅門悲孔明。尚書頭顱血洗箭，馬革纏屍亦堪羡。夷門野夫國士流，痛哭天遥夜雷電。（是月雷電屢作。）

哭新縣

是時新設萬年縣。新民反覆，殺副使李情，靈寳人也。
苦死可憐靈寳子，有官十數同時死。四路蕭蕭人斷行，一軍盡驚牀夜徙。新民反覆誰不知，性實虎豹佯螻蟻。白金綵段縱寛汝，朝廷有問將何以。

觀燈行（詳見《夢華録》。）

宋家累葉全盛帝，寛大實皆稱令主。百姓牛馬徧阡陌，太倉米粟憂紅腐。宣和以來遂多事，嗚呼爛費如沙土。海石江花湧國門，離宫别殿誰能數。群臣諛佞秪自計，天下騷然始怨苦。正月十四十五間，有敇大駕觀鰲山。萬金爲一燈，萬燈爲一山。用盡工匠力，不破君王顔。此時上御宣德門，樂動簾開見至尊。奔星忽經於御榻，明月初上堆金盆。傾城呼噪聲動地，可憐今夜鰲山戲。窈冥幻巧百怪聚，金蛾翠管堪垂淚。借問幸臣誰，云是李師師。外有蔡京與蔡攸，夾樓錦幄羅公侯，丞相之幄當前頭。奚兒腰帶控紫騮，如花少女擎綵毬。但聞樓上喚樓下，黃帕籠盤賜玉羞。月高鳴鞭至尊起，幄中環珮如流水。爭道齊驅輦路窄，寺橋窈窕塵埃白。火樹龍燈又一時，千光萬焰天爲赤。常言宴安成禍基，從來樂極還生悲。君看二帝蒙塵日，數月東京荒蒺藜。

石將軍戰塲歌

清風店南逢父老，告我己巳年間事。店北猶存古戰塲，遺鏃尚帶勤王字。憶昔蒙塵實慘怛，反覆勢如風雨至。紫荆關頭晝吹角，殺氣軍聲滿幽朔。胡兒飲馬彰義門，烽火夜照燕山雲。内有于尚書，外有石將軍。石家官軍若雷電，天清野曠來酣戰。朝廷旣失紫荆關，吾民豈保清風店。牽爺負子無處逃，哭聲震天風怒號。兒女牀頭伏鼓角，野人屋上看旌旄。將軍此時挺戈出，殺胡不異草與蒿。追北歸來血洗刀，白日不動蒼天高。萬里風塵一劒掃，父子英雄古來少。天生李晟爲社稷，周之方叔今元老。單于痛哭倒馬關，羯奴半死飛狐道。處處驩聲噪鼓旗，家家牛酒犒王師。休誇漢室嫖姚將，豈説唐朝郭子儀。沈吟此事六十春，此地經過淚滿巾。黃雲落日古骨白，沙礫慘淡愁行人。行人來折戰塲柳，下馬坐望居庸口。却憶千官迎駕初，千乘萬騎下皇都。乾坤得見中興主，日月重開再造圖。梟雄不數雲臺士，楊石齊名天下無。嗚呼楊石今已無，安得再生此輩西備胡！

玄明宫行

今冬有人自京至，向我道説玄明宫。木土侈麗誰辦此，乃今遺臭京城東。割奪面勢創嶻嶪，出入日月開帡幪。矯託敢與天子競，立觀忍將雙闕同。前矻石柱雙蟠龍，飛梁逶迤三彩虹。寳構合沓殿其後，儼如山嶽翔天中。金銀爲堂玉布地，千門萬户森相通。光景閃爍倏忽異，雲煙鬼怪芃杳濛。以東金榜祠更侈，樹之松檟雙梧桐。溟池島嶼鰋鯉躍，孔雀翡翠兼羆熊。那知勢極有消歇，前日虎豹今沙蟲。牕扉自開衛不守，人時遊玩摇玲瓏。陛隅龍獸折其角，近有盗換香爐銅。青苔生泥獍面鎻，野鴿哺子雕花櫳。憶昔此閹握乾柄，帝推赤心閹罔忠。威刑霹靂縉紳毒，自尊奴僕侯與公。變更累朝意叵測，掊克四海真困窮。長安奪第塞巷陌，心復艶此閹何蒙。構結擬絶天下巧，搜剔遂盡輸倕工。神厰擇木内苑竭，官阬選石西山空。夷墳伐屋白日黑，揮汗如雨斤成風。轉身唾罵閹得知，退朝督勞何匆匆。人心嗟怨入骨髓，鬼也孰復安高崇。峩碑照耀頌何事，或有送兒充道童。聞言愴惻黯無答，私痛聖祖開疆功。渠干威福開者誰，法典雖嚴柰怙終。錦衣玉食已叨竊，琳宫寳宇將安雄。何宫不鐫護敕碑，來者但看玄明宫。

康郎山歌

君不見康郎山，屹立東湖中。波濤撼蝕山脚塌，破廟枯木常烈風。芒碭草昧赤帝出，揮劒遂使凡蛇空。卧榻之外事亦小，萬方有罪惟朕躬。美姬寳玉歸御幄，浮屍蔽江江水紅。發踪劉陶固其力，死戰難言非數公。秦人枉哭崤函瘞，漢祖輕酬垓下功。至今有廟此山側，天陰雨濕時見朱旗白馬光如虹。

乾陵歌（武后陵，黃巢伐之，事具《雪航膚見》。）

九重之城雙闕峙，前有無字碑，突兀雲霄裏。相傳翁仲化作精，黃昏下山人不行。蹂人田禾食牛豕，强弩射之妖亦死。至今剥落臨道傍，大者虎馬小者羊。問此誰者陵，石立山崔嵬。銅鐡錮重泉，銀海中縈廻，巢也信力何由開。君不見金棺玉匣出人世，薔薇冷面飛塵埃。百年枯骨且不保，婦人立身何草草。

劉子有金陵之差遂便覲省

使君昔居紫荆關，日登燕嶠望吳山。逢人顔色鬱黯黕，對酒涕泗交潺湲。使君南向金陵去，孤帆夜拂春天樹。旅枕常欹月落時，夢魂先到雲飛處。揚子江頭青草斜，大孤山前開杏花。行人三月重回首，游子一年初到家。出門烟草滿芳甸，鳯皇臺接麒麟殿。遊陌聯翩追宿娛，墨塲婉㜻羅賓讌。人生意氣無南北，白馬青袍動江色。卽看艤舸石頭城，還聞稅鞅鐘山側。鐘山崒嵂壓秦淮，燕趙風雲入望來。芙蓉秋鴈多愁思，問君何日錦帆廻。

送仲副使赴陜西

驄馬白玉鞍，長鳴下雲端。今朝發汴水，何日到長安。孝王臺前雪如山，垂楊掃地春風還。使君不帶冰霜色，却帶春風入漢關。相思明月樓，西望古秦州。河南咫尺不可見，何况千山萬水頭。西望秦州是我鄉，隴樹秦雲空斷腸。褰帷杖鉞經行地，欲寄雙魚到慶陽。

徐子將適湖湘余實戀戀難别走筆長句述一代文人之盛兼寓祝望焉耳

崢嶸百年會，浩蕩觀人文。建安與黃初，叱咤皆風雲。大歴熙寧各有人，戛金敲玉何繽紛。高皇揮戈造日月，草昧之際崇儒紳。英雄杖策集軍門，金華數子真絶倫。宣德文體多渾淪，偉哉東里廊廟珍。我師崛起楊與李，力挽一髮回千鈞。天球銀甕世希絶，鰲掣鯨翻難具陳。洪川無梁不可越，日暮悵望勞余神。徐郎生長蘇臺陰，二十作賦雄海濱。朅來抱玉叩閶闔，長安繡陌行麒麟。是時少年誰最文，太常邊丞何舍人。舍人飄颻使南極，直窮金馬探瀘津。爾雖不卽見顔色，夢中彷彿形貌真。余也潦倒簿書客，諸公磊落清妙身。大賢衣鉢豈虛擲，應須爾軰揚其塵。休令黼黻怨岑寂，要與琬琰增嶙峋。海陵先生雅愛士，晩得徐郎道氣伸。喬王欵接雖不數，邇聞亦欲來卜鄰。驊騮造父兩相值，一瞬萬里誰能馴。都門二月芳草發，御溝楊柳垂條新。徐郎綰牒將遠適，使我旦夕生悲辛。爲君沽酒上高樓，月前醉舞棃花春。天明掛帆向何處，鴻鴈哀鳴求故羣。南登會稽探禹穴，西浮湘水弔靈均。洞庭波寒木葉下，峽口風急猿嘯聞。司馬太史有遺躅，歸來著書追獲麟。

龍州歌送沈編修使安南

龍州南接六那溪，白鷴黑猿相間啼。烏蠻灘頭苦竹密，伏波廟前春日西。揚旌走馬迎天使，擁節封王壯漢儀。試向殊邦觀禮樂，交南元是舊邊陲。

漢江歌送范子之桂陽

漢江江上鶗鴂鳴，漢江遊客無限情。青山落日下帆影，芳草月明聞櫂聲。黃鶴磯頭暮雲盡，鸚鵡洲邊春水生。莫倚仲宣能作賦，洞庭南接桂陽城。

孤鶴篇壽豫齋王子

孤鶴無下朋，達人有高步。出入凌紫氛，翱翔在天路。白玉城中十二樓，明月夜上珠簾鈎。䬃沓歘降萬羽節，蚴蟉或見雙花虬。鳥喙者誰髮蓬首，問之云是西王母。玻盤已進崑崙桃，金壺復瀉長生酒。下視黃蒿鷦鷃飛，爭安競穩一枝依。垂天更憶扶搖翼，六月誰知變化機。

聊城歌送顧明府

聊城纍纍枕桑野，使君懷古聊城下。龍蛇慘淡七雄鬭，當時誰是排紛者。海東隱淪難見面，平原不見安平見。已聞笑却邯鄲軍，還遣書飛燕將箭。平生急難輕列侯，功成豈必千金酬。只今往迹浮雲盡，遥矚滄溟日暮流。

空同集卷二十　七言歌行四十首

李進士醉歸圖歌

誰將一幅雪白絹，放筆橫掃黃金殿。五雲飛花白片片，李生胡此開生面。御河塵昬楊柳暮，彷彿初罷南宫宴。皇帝龍飛十二春，同時三百登要津。曹生李生余最親，曹甥李也傳經人。光耀雖云丈夫末，不聞致君須致身。自汝白手扣閶闔，想像紫陌行騏驎。曹留李歸事亦變，李生意氣圖中見。醉歸扶起杏林下，眼花熟人無識者。飛鳥來窺進士巾，遊絲故罥誇官馬。即論此馬亦有神，畫出紫焰方瞳眞。嚼勒齧膝如待人，長行大步不動塵。絡頭鞈■〔⿰革匝〕純用銀，細巧似織翻江鱗。汝昔出門驢無騎，曹生共被甘鹽齏。比許欲入周召列，成就耻與蕭朱齊。於乎男兒一旦榮幸果如此，生不報國老空悔。

鄭生畫像歌

巖風颯颯樹葉赤，秋林紫氣丹丘積。問君胡爲坐石根，微吟極望天雲昬。南歸舟楫杳將滯，故園鶯花當復存。浚儀張生好作筆，貌爾形似兼其魂。細模妍描豈乏手，傳真水月煙中柳。意氣朗如千里骨，精神合居萬人首。憶昨觀君飛射時，彎弧走馬實男兒。更求張筆須傳此，欲識豪雄豈啻詩。

畫魚歌

吕公手持畫魚障，清晨掛我北堂上。島嶼晴開雲蕩蕩，衆魚出沒隨風浪，四壁蕭蕭起寒漲。嗟此數尺障，天機妙入神。信手掃絹素，慘淡開金鱗。濠梁斷裂東津遠，任公掣釣滄溟晩。此時天黑衆魚出，黿鼉徙穴蛟龍返。或言乘潮萬魚集，細小亦趂雲雷入。只尺波濤有得失，屈强泥沙恐難立。細觀又似洪河風，崑崙旣道龍門通。霹靂殷殷行地中，鯉眼下射盤渦紅。非獨一身生羽翼，亦有數子隨飛龍。山根小魚更無數，鱣鮪昂藏噴煙霧。美人修竿淇水闊，漁子孤舟洞庭暮。我生好奇古，覽畫心不動。吕公此障誰爲之，令我一見神色竦。想當經營始，筆端萬鈞力。五湖齊傾四海立，空牕滚滚拔浪急。陽侯逆走天吳泣，不然千魚萬魚何由集。我聞神怪物，變化不可料，㸃睛破垣古有兆。卽恐風雷就壁起，饔人揮刀莫相笑。

林良畫兩角鷹歌

百餘年來畫禽鳥，後有吕紀前邊昭。二子工似不工意，吮筆决眥分毫毛。林良寫鳥秪用墨，開縑半掃風雲黑。水禽陸禽各臻妙，掛出滿堂皆動色。空山古林江怒濤，兩鷹突出霜崖高。整骨刷羽意勢動，四壁六月生秋䬞。一鷹下視睛不轉，已知兩眼無秋毫。一鷹掉頸復欲下，漸覺䬃䬃開風毛。匹綃雖慘淡，殺氣不可滅。戴角森森爪拳鐡，逈如愁胡眥欲裂。朔雲吹沙秋草黃，安得臂爾騎駟驖。草間妖鳥盡擊死，萬里晴空灑毛血。我聞宋徽宗，亦善貌此鷹。後來失天子，餓死五國城。乃知圖寫小人藝，工意工似皆虚名。校獵馳騁亦末事，外作禽荒古有經。今皇恭默罷遊燕，講經日御文華殿。南海西湖馳道荒，獵師虞長俱貧賤。吕紀白首金爐邊，日暮還家無酒錢。從來上智不貴物，滛巧豈敢陳王前。良乎良乎，寧使爾畫不直錢，無令後世好畫兼好畋。

吳偉松窗讀易圖

仄巖泉流石無數，素壁濛濛起煙霧。君家屋宇在城市，何以堂上生松樹。側聞江夏生，氣酣掃毫素。絶筆風雷拔地起，意匠鑿天天爲怒。泰山古根生眼前，俄頃縮出徂徠山。懸蘿掛薜裊裊黑，復有草舍松之間。牕間老人鬢髮禿，手翻一編周易讀。空山琴瑟翠濤激，長干冥冥暮花撲。遠知旣已死，希夷不復作。青丘石室杳何許，恍然置我此溪壑。翻愁一夕雷電入，六丁追書上廖廓。又畫石下根，屈曲如老龍。胡奴暝踏孤岩菘，蓬頭赤脚露兩肘，月明汲泉山磵中。却意前年召畫師，江夏吳生亦與之。短褐垢臉見天子，禮貌雖村骨格奇。帝令待詔仁智殿，有時半酣被召見。跪翻墨汁信手塗，白日慘淡風雲變。至尊含笑中官羡，五侯七貴爭看面。請觀此幅松舍圖，黃金失價連城賤。吳生吳生太氣岸，一言不合輒投硯。

鍾欽禮山水障子圖

鍾子始學戴文進，後來頗自出機軸。山林槎枒波漫靡，骨格雖傳氣不足。此幅樹石差可意，綴得茅堂傍江麓。連山遠勢亦可取，轉折頗似瀟湘曲。竹嶼陂陀九疑隔，蒼梧洞庭濕雲白。黃陵美人把瑶草，天寒日暮行空澤。鷓鴣雙飛鴻鴈宿，槲樹颯颯江水碧。細看谷口花，又疑武陵源。孤舟欲往不可得，對此彷彿聞清猿。亭間更著四老翁，衣冠各異鬚眉同。紫芝山深石漠漠，悵望萬里來悲風。人生有形貴自適，我今胡爲塵埃中。觀盡（一作畫）感事面顔紅，有畫如此何必工，歌徹目送滄洲鴻。

贈郭氏畫登遊快閣

昨朝快閣舉目無，江湖凭䦨二豪俱。徘徊把杯思，欲丹青寫之人則無。城中郭清狂，一生弄丸戲洪罏。方瞳如水霜半顱，展紙爲掃登閣圖，邑城隠見林木扶。畫我快閣上，半天風立樓觀孤。急流波濤沸欲動，前山雷雨勢可呼。二豪意態各亦足，彷彿指説荆與巫，回顧東海猶一盂。是日南風萬船集江隅，郭亦畫出檣之烏。精密似跨北海杜，筆力頗凌江夏吳。江中流雲西北徂，又若萬里獨往朝京都。我心與客方念此，郭能畫之真奇士。

觀序上人所藏陶成畫菊石歌

陶生畫菊石，老草有筆力。此石與此菊，今爲序公得。兩株徙倚石根前，古石苔蘚屈連錢。復有餘株散在地，平坡雜草青烟緜，回株㸃綴花翩翩。含姿弄態不一足，背向纎穠皆可目。突如大家貴介女，珠翠雖摇氣莊肅。近時名手計汝和，此生筆力方之過。江東徐霖學畫石，效顰差勝王與何。亦知神品多冥契，下筆巉巖拓高勢。石磊磊兮菊漫漫，清霜古路花斑斑，遠意頗類東林山。東林昔築蓮花臺，彭澤攢眉不肯來，歸家對菊獨銜杯。序公叢林號白足，不重蓮花翻重菊。終然畫餅不充腹，何如種向西山麓。秋林寒芳采服食，煑石煉藥亦爲得。愛鷹愛馬古有之，不獨序公何太息。

題畫二首

雪城陰陰氣蕭瑟，鄭生提畫來相訪。面顔戚促意不樂，告我欲買南行舫。覽畫指㸃色惆悵，雨倒江翻拔層浪。君不見江上蓑笠翁，歸遲水逆憂天風。

其二
江寒雨急莽無路，漁人撒網乘煙霧。魚蝦瑣細不直錢，汝休輕觸蛟龍怒。展畫見此心中悲，犯嶮覓利古所卑。只今風浪無晨暮，爲問安流歸者誰。

張侯藏張翬山水歌

張翬有名成化間，大塗小抹成山水。樹石燥硬筆意古，往往人間落片紙。此幅麤淺色更枯，或謂非翬出其子。張侯識鑒天下精，物物如金見沙底。爾家圖畫千萬軸，素壁高堂安用此。寧知上智不滯物，牝牡不貴貴者骨。尺山卽如對玄圃，草屋臨崕氣出沒。崕根林堂頗清逈，遠雲澹沲開秋嶺。霜蘿細紆巖檻瞑，昏猿接掛花溪靜。自從去年抛棄官，夢想山遊駕江舸。見此拂衣便欲往，攀緣轉玩情無那。崕亭更著一人坐，斗絶看書樹婀娜。張侯豪曠人共知，敏捷言談皆勝我。鹽車鬱沒騏驥棄，蹇拙逢時每相左。崑崙洞庭不我隔，異時倘結煙霞果。

畫馬行

嗚呼驊騮不可見，世人任耳不任目。玉勒金羈滿地行，可道中無千里足。君收此馬畫者誰，凝豪苦意求其骨。尺縑颯爽毛鬛動，凌風似欲眞馳突。曹霸畫馬無此精，拂拭慘澹神氣生。細觀决非近代物，印押剥落無姓名。四海只今多戰爭，安得此馬一敵萬，絡頭騎出千人驚，擒王破虜任橫行。

西山湖春遊圖歌

我家掛出西山圖，上有西山下西湖，上堂見者怒氣麤。問客何所怒，何得生此嗔。縱使撐天拄地無比倫，古人局量非今人。罅間雖添兩秃松，孰與遠勢開心胸。銀山鐡壁皇陵東，彷彿下走追飛龍。一曲一折苦不易，可憐片素騰雲氣。落花冥冥萬壑靜，白日杲杲千巖碎。森沉不見雷霆仗，照爍盡壓金銀寺。回思開疆帝秉鉞，燕山突立五鳯闕。錦繡離宫𡽱嵲入，龍驩水戲滄溟竭。君不見輦道哀湍瀉，松栢摧枯虎出没。至今守僧住湖傍，瑠璃湧動黿鼉忙。事關體統畫合諱，㸃綴半露還半藏。伊昔休沐屢憩此，耳邊尚戛金琳琅。上林花艶何所無，東風只恁吹西湖。夾岸小杏欲爛熳，騎驢紗帽西郭途，同行康何咸我徒。秪須十錢買尺魚，旋挑土薺甘如酥。朝來青，暮望湖，紫衣行童隨挈壺。大者鼓簧小吹竽，爛醉花下鳥每呼。汝曹何處吾已翁，十年獨看梁園紅。傷心痛定忍復說，回首萬事真匆匆。嗚呼故舊離合誰獨無，使我不悲堂上圖，使我不悲堂上圖。（來青，軒名；望湖，亭名。）

畫竹行

鄢陵王孫稱竹溪，手自栽竹堂東西。已詫白晝雷雨入，遽使六月秋雲低。王孫拈筆傳竹神，不得乃憶能傳人。黃筌異世與可滅，本朝頗數東吳真。一幅千金擲不惜，有時客來掛之壁。壁上階前翠相射，風行琳琅戛摩仄，四座慄慄生寒色。陂陀沙嶼意勢遠，洞庭木落瀟湘晩。白雲悠悠去不返，叢篁寂寞雙妃怨。於乎畫形難畫心，黃陵鷓鴣啼至今。月不常盈日中昃，人生何必長悲吟。堂有佳賓膝有琴，美酒一酌還一斟。竹溪子，斟竹葉，歌竹枝，醉據玉案吹參差。左杯酹竹右畫師，李乎孔乎吾則誰。更須名手畫六逸，并畫王孫逸爲七。

題京口人山水圖

青山逶迤如北固，山下彷彿京口樹。茅堂花蹊三月暮，萋萋舊草春遊路。一從畫師掃煙墨，客堂日夜流江色。江色依微帶甕城，遊子歸魂逗南北。

題畫搖筆成詩

去年得歸離江州，七日遂登黃鶴樓。南風捲江浩呼洶，豗轟欲翻鸚鵡洲。七澤莽昧不入眼，孤舟屈曲襄河轉。數月已擲檀家湖，夢飛每到羊公峴。峴脚山南東道樓，秦川公子醉悲秋。檻邊斑竹古猶活，雲石寂寞蒼梧愁。重華馭遥不可叫，白沙黑猿疎樹幽。看圖彷彿曾遊處，素壁青天漢水流。

錢選畫張果圖歌

張果者，中條山人也。武后聞其有道術，召之。果遽死，後復出，往來汾晉間。玄宗使李嶠齎璽書造請焉。果至，舍集賢院，詔肩輿入禁中，問治理神仙之事。帝悅焉，欲以玉真公主妻果，果不從，辭還山。果蓋剪紙驢乘之，不則折收巾笥中，而錢圖故落於俗家，今爲沔守李得矣。
張翁紙驢真有無，錢也何意傳其圖。印記雖明幅斷裂，李侯完之亦奇絶。所恨圖尾錢有詩，就蛇添足將無癡。憶昔翁來集賢院，入宫詔許肩輿便。一日聲名人主動，千年面目吾今見。帝貌深沉玉榻雄，侍人一異三人同。漢皇信有瑶池降，秦始枉慕蓬萊通。玄言未竟鈴殿風，寸驢躍出青箱空。有僮追捉雙眼紅，此驢䠥𨇨盤當中。李侯一看一絶倒，每稱獨苦嗟良工。細觀張翁骨格古，徐福五利寧其伍。曰嬪真令天下疑，遄歸轉覺皇心蠱。長生殿前牛女辰，廣寒仙桂舞鸞身。世間但識申師巧，誰解中條放浪人。

周文静畫雪山圖歌

周生雪山世稀見，遠山近水一疋練。玉崕𡼲崯插湖脚，粉筆徐移掃高閣。瓊枝鐡柯兩廻亞，龍鱗犀甲歘參錯。林風颯颯急霰起，白日冰花逐毫落。天愁地慘意各出，霧合飇回勢逾惡。人言四時冬最難，周生善雪仍善山。虚堂突立萬仞壁，尺素乍轉千重灣。彷彿寒封洛陽道，得無白擁藍田關。袁安甘臥幾時起，退之遭竄終召還。倚山亭亭一孤松，仄崕峭壑盤其中。分毛聳榦一何傑，畫者有意排嚴風。君不見古來梁棟必此物，願君愛之頻拭拂。

題畫山水送人還歙

黃山沙溪杳何許，圖之山水無乃是。軒轅宫，宰相里，山人一出彌荆杞。石林漠漠蹊徑苔，霜鶴夜悲猿嘯哀。紅顔踪跡半湖海，白頭覽畫思歸來。溪頭繫一船，畫師本無意。宛如倦游者，無復舟航事。水雲迤邐山雲高，靜定方知動者勞。回思少日歡娱地，至今夢寐猶波濤。

壽兄圖歌

猗嗟我鳯生三雛，二雛成立少者殂。爲巢抱卵兩不易，自挺獨立身羈孤。兄旣躬耕濁河岸，弟亦塌翅青雲途。兒長女大願各足，雞肥酒熟時相呼。仲氏吹箎塤者伯，兄今六十我半百。敢言意氣激隤俗，要使紛紛覩標格。大梁張路固好手，湖州生絹照眼白。當堂掉臂掃丹墨，倏忽老面開生色。盤松葳蕤雜花遠，雲屏石几文茵輭。靈芝底出琅玕瓶，蟠桃突磊琉璃椀。鶴行昂藏疑欲啄，復綴山麋意逾宛。大公烏紗微俯身，中心愛弟愛復親。次公氅服青羅巾，傍兄祗順情性真。壺陳爵設即未舉，儼如酬勸言辭諄。其言伊何懷二人，飄風烈烈吹三秦。銜悽西望道路阻，高丘莽沓狐兔隣。又如自叙傷夙昔，哀暮安寧思苦辛。季冬十日兄生日，今日天開皎日出。長裾珠履座上滿，剥羜椎牛酒盈室。此時此圖掛之壁，觀者嗟咨黯如失。二公揖遜恰相向，回看乃在畫圖上。骨法形神各不疑，輿臺緝御俱惆悵。逶迤拂拭諸欲動，展轉顧惜嗟宗匠。瓶中梅菊誰致女，倒映芝桃故相盪。鞾灼真回綺席春，芳香解溢金罍鬯。兄今健飯猶廉頗，丹砂我煉尋黄婆。復聞張生善山水，買絹請掃青嵯峨。嵯峨一掃一千幅，一年一幅南山歌。

登天池寺歌

廬山絶頂天池寺，鐡瓦爲堂白石柱。傳言周顛勞聖祖，天眼尊者同顛住。嶮絶下闞無底壑，屈曲穿緣惟一路。頃屬秋晴强攀陟，俯之四海生雲霧。岷峨纍垂西向我，杳杳長江但東注。君不見寺東崕石鐫竹林，穹碑御製山之岑。周顛胡不留至今，周顛胡不留至今，虎啼日暮愁人心。

御製廬山周顚碑歌

廬山絶頂白鹿臺，上有御製周顛碑，石龜下蹲高結螭。天葩震烈雲漢回，文古兩漢仍過之。憶昔草昧龍虎鬭，黃旗紫蓋顛能知。顛也似眞還似癡，帝非感悟寧用兹。百年勢移功漸泯，碑亭毁裂將及碑。訶持白晝鬼神泣，光耀天陰雷電隨。先朝雖允僧奏劄，修葺其如歸有司。有司有司顛莫疑，試看碑文碑後詩。

遊棲賢橋歌

雷泉峽激石巃嵸，日湍山䧟回光動。吁嗟此壯觀，萬古誰爲開。渦黃潭黑窈莫測，秀黛碧玉何崔嵬。人言窟底有龍臥，氣吐白晝常風雷。去年重九登吹臺，翹望名山思嫋娜。今年今日誰料吾，醉踏窮山躡礧砢。拂衣欲上萬仞壁，濯纓還就孤崕坐。秋風吹林猿狖語，浮橋橫空裊相拄。嵐寒細飄瀑布雪，峰雲破碎芙蓉裂。金支（一作枝，一作芝）瑶草真有無，縹緲仙燈暮明滅。君不見此橋今千年，谷冷跡絶無人煙。巖劖苔蝕石漠漠，太白紫陽俱我前。對此不須更惨愴，明朝且上香爐巔。

懷玉山歌二首

懷玉之山玉爲峰，四面盡削金芙蓉。東峰破碎瀑布落，有潭十八龍爲宅。山頭草堂開者誰，斬木通道余心悲。白猿嘯雨巖竹裂，石路上天風樹吹。我聞龍乃變化物，羣然臥此龍何爲。胡不滂沱惠下土，一洗四海無旌旗。

其二
君不見懷玉山，山七盤，盤盤上無極。陰霾白日崕洞黑，隆冬雨路誰來得。稻田月池山上頭，半天有地今我遊。石壇剥落古佛棄，木落俯見東巖湫。湫中巨魚長如人，紅眼射日翻金鱗。天台桃源在何許，采藥避秦此處吾告汝。

鐡柱引

豫章古城牙城南，何年鑿井置鐡柱。井深江通沒不見，時寒水涸始一露。玩之非石亦非鐡，孤立差牙若枯樹。人言旌陽鎻水母，此語荒唐奚所據。或云藉此壓江濤，兹理或有誰者勞。顧今伏臘盡奔走，歸美真君瑶殿高。金燈翠旗日來御，雕䦨玉檻圍周遭。俗論紛紛不須辨，秋風日暮塵滿縣。

快閣引

四月月圓登快閣，天半晩牎雷雨入。邑中上客擕酒至，歐陽羅子咸來集。去年爲閣初築臺，我時登之雷雨來。神明似有兩歲約，晴霧歘值千山開。千山廻轉江中流，徙倚䦨干增暮愁。夕日下看衡嶽破，波濤左顧匡廬浮。苦思昨年生盗賊，大江南接江之北。烽火遥連海岱紅，殺雲眼見鄱陽黑。斯邑洶洶今始安，我今對酒能不寛。諸君稍減般移苦，百姓新回種植歡。北風江湧月東來，更説夙昔俱停杯。陰晴倉卒不自料，萬事恍惚誰能猜。潢池暫殄干戈釁，向隅猶抱瘡痍哀。勸君置此勿復道，放歌且與雲徘徊。

九江陸還南康望東林

匡廬山北東林寺，前年八月遊曾至。只今馬出蓮峰道，西望東林但縹緲。風吹槲櫟猿晝啼，卻憶石門臨虎溪。舊聽石瀨尚在耳，雷燒碑樹今應死。

觀水簾泉歌

水簾瀑布人罕至，三級背懸五老峰。磵石嵯岈路險澀，深窟風草吟蛇龍。自從開闢藏難見，可憐彼瀑蒙稱羡。走勢天晴萬古雷，流光壑暝常留電。亂峰雲走白日微，翫罷催君及早歸。鬼神忌才亦好靜，恐有驟雨霑裳衣。
【校】
正德《南康府志》卷九收此篇，題作「水簾泉歌」，全詩為：「水簾背懸五老峰，直挂三級三飛龍。溪谷石坦玉瓏瑽，周遭山削金芙蓉。鬼神掩藏人不見，可憐彼暴蒙稱羨。走勢天晴萬古雷，流光壑暝帶留電。至寶從知鑒者希，萬險千危躡翠微。銀河句擬磨崖續，驟雨雲黄客懼歸。」

楊花篇

洛陽三月東風起，楊花飛入千門裏。只見朝縈上苑烟，那知夕逐東流水。苑煙流水無休歇，暖日輕盈度仙闕。趙女瑶臺貯綵霞，班娘團扇啼明月。綵霞明月幾沈輝，陌上行人亂撲衣。征夫柳塞愁看鴈，少婦深閨懶上機。柳塞香閨萬餘里，草色連天度隴水。玉門關外雪猶飛，章臺樹裏風先起。誰家浪子千金馬，平明挾彈章臺下。頭上羅巾玳瑁簪，腰間寳鋏珊瑚把。踏絮來尋賣酒家，持香坐調當壚者。當壚美女怨陽春，笑掇楊花襯繡䄄。青樓薄暮難消遣，白雪漫天愁殺人。冥冥漠漠春無極，此時惟有楊花色。一朝風雨蘼蕪爛，獨摻垂條三歎息。

明星篇

正德間早起，聞内教塲砲喊之聲，作此篇也。
明星出地一丈高，天門沈沈魚鑰動。沙堤露下玉珂寒，直廬鷄唱金蓮重。千門萬户曉鐘發，明星漸高河漸没。燦爛疑侵翔鳯樓，依稀故抱飛龍闕。鳯樓龍闕帶曾城，翠輦朱衣夜夜行。黃昬競奏催花宴，天明猶聽打毬聲。蘭烟桂火煇如日，明星迢迢照不入。百子池頭青草生，長信宫中紫苔集。草色苔香秋復春，此日乘槎若問津。明星曉落宵還見，白髮黃金愁殺人。

漢京篇

漢京臨帝極，複道衆星羅。煙花開甸服，錦繡列山河。山河自古稱佳麗，城中半是王侯第。峻閣重樓夾道懸，雲房霧殿森虧蔽。牧豚賣珠登要津，樊侯亦是鼓刀人。時來叱咤生風雨，奄見吹嘘走鬼神。平津結兄蓋侯弟，杯酒相看何意氣。執鞭盡是虎賁郎，守門不說長安尉。長安烽火入邊城，挺劒辭君萬里行。去日千官遮馬餞，歸來天子降階迎。朱弓尚抱流沙月，寳鋏常飛翰海星。不分燕然先勒石，直教麟閣後標名。豈知盛滿多仇忌，可惜榮華如夢寐。地宅田園奪與人，丹書鐡券成何事。霍氏門墻狐夜號，魏其池舘長蓬蒿。三千劒客今誰在，十二珠樓空復高。後車不戒前車覆，又破黃金買金谷。洛陽亭榭與山齊，北邙車馬如雲逐。陰郭豪華真可憐，雲臺將相珥貂連。當時却怪桐江叟，獨着羊裘伴帝眠。

去婦詞

正德元年，户部尚書韓文曁丙閣師保等咸相繼去位，李子作此詞也。
孔雀南飛鴈北翔，含顰攬涕下君堂。繡幙空留並菡蓞，羅祛尚帶雙鴛鴦。菡蓞鴛鴦誰不羡，人生一别何由見。只解黃金頃刻成，那知碧海須臾變。賤妾甘爲覆地水，郎君忍作離絃箭。憶昔嫁來花滿天，賤妾郎君俱少年。瑶臺築就猶嫌惡，金屋粧成不論錢。重樓複道天中起，結綺臨春照春水。宛轉流蘇夜月前，萋迷寳瑟烟花裏。夜月烟花不相待，安得朱顔常不改。若使相逢無别離，肯放馳波到東海。薄命難教娣姒知，衰年恨少姑嫜在。長安大道接燕川，鄰里携壺舊路邊。妾悲妾怨慿誰省，君舞君歌空自憐。郎君豈是會稽守，賤妾寧同會稽婦。郎乎幸愛千金軀，但願新人故不如。

蕩子從軍行

《蕩子從軍行》者，本駱氏《蕩子從軍賦》也。余病其聲調不類，於是改焉。
胡兵十萬起妖氛，漢騎三千掃陣雲。隱隱地中鳴戰鼓，迢迢天上出將軍。邊沙遠離風塵氣，塞草常萎霜露文。蕩子辛苦十年行，回首關山萬里情。才聞突䧟賢王陣，又遣分圍右校營。紛紛鐡騎朝常警，寂寂銅焦夜不鳴。滄波積凍連蒲海，雨雪凝寒遍柳城。地分玄徼指青波，關塞寒雲本自多。嚴風凛凛將軍樹，苦霧蒼蒼太史河。揚麾拔劒先挑戰，征旆凌沙犯霜霰。樓船一舉爭沸騰，烽火四連相隱見。戈文耿耿懸落星，馬足駸駸擁飛電。終當取俊效先鳴，豈暇論功稱後殿。征夫行樂踐榆溪，倡婦銜怨坐空閨。蘼蕪舊曲終難贈，芍藥新詩豈易題。池前怯對鴛鴦伴，庭際羞看桃李蹊。蕩子别來年月久，賤妾深閨更難守。鳯凰樓上罷吹簫，鸚鵡杯中臨勸酒。同道書來一鴈飛，此時緘怨下鳴機。已剪鴛禽帖夜被，更薰蘭麝染春衣。屏風宛轉蓮花帳，牕月玲瓏翡翠幃。箇日新粧如復罷，秪應含笑待郎歸。

沈大夫行

沈大夫，遺我以凛冽玉壺之冰，報汝以離離朱瑟之繩。繩以發凌雲絶響之妙曲，冰以滌卓犖硊礧之清膺。此曲可以崛（一作掘）地懿，揚天經，宣融風，召遐齡。奏之敬姜室，允宜孟母庭。沈大夫，奉詔且還家。松江鱸魚白躍玉，土居斫笋如斫麻。烹羊擊鼓會親戚，太守長吏争趣車。猗乎嘉哉男兒生不顯親，譬如錦衣夜行，雖貴何足誇。

雪山歌送萬子

雪山高哉峞乎岌兮，吾不知幾千萬仞，但見雲峰之崔巍。巗冰陵兢，縞壑熒石皛皬而崒嵂兮，懸猱不得度，飛烏何由廻。大峰如老翁，冕珮凌紫埃。諸峰似兒孫，羅列芙蓉開。江日洶湧地軸動，孤光倒曳生奔雷。岌乎峞哉雪山之高，不可以攀陟，斧斤不入，松柏如麻。霜榦翳蔽，雲根槎枒。滲膏結苓實，輪囷走龜蛇。君今策駟過其下，車徒滚滚如飛沙。何不斸取松下苓，獻之堂上翁。上以介壽考，下以召禎祥。噫吁戲雪山之高吾不可得而名，惟有峨眉玉壘萬古遥相望。

廣州歌送羅參議

麗哉遐乎廣之爲州兮，闢炎區奥雄跨乎南陲。天作五嶺奠玄武，排空下走何崔嵬。拓邦幾千祀，浩蕩人文開。秦還漢往不復識，但見古城蒼蒼生緑萊。上則盤岡曲丘，龍蜿虎蹲；其下膏塲繡澮，晻曖而渟洄。水銀丹砂布平地，珍錯奚翅犀與瑰。夷舲賈舶競追遂，白首浩淼誰曾回。土産之異尚如此，何况四民者，挺然參三才。君今綰牒向南去，清風吹袂心悠哉。崢嶸五羊城，側有千尺臺。曩昔聞君坐其上，醉睨滄溟如一杯。是時榕蹊雨初霽，茉莉霜成堆。君嘗夢遊而神適兮，豈知七載還復來。男兒成名貴及早，英雄多少埋塵埃。羡君青鬢結明主，出參方岳聲如雷。金章紫綬不可以幸致，如君者謂非歴塊之龍媒。羅浮三千六百丈，矹律倚窮隈。巨鰲戴之與波下上，三十五蓮峰照耀雲中輝。羣仙跨飛龍，流影亂巖扉。我欲從之歎無術，送君翹首空徘徊。

冰車行

黄門飛鞚西北趨，白馬如龍血如珠。萬人齊呼冰窖開，大車小車如山來。但見風行九市陌，寜知玉積五侯宅。道傍暍士僵䦨干，脣乾口燥真大難。侯門宴罷夜烏起，朱殘粉落明星裏。君不見積冰化作堂前水。

鹽井行

山頭井乾生棘蒿，山下井塌不可熬。官司白牌促上庾，富家典牛貧典女，誰其使之華陽賈。華陽賈子多少年，擁金調妓高樓邊。夜馳白馬迎塲吏，曉貫青絲還酒錢。君不見塲吏乘酣氣如虎，鹽丁一語遭箠楚。

清夜引

桂魄團團霜兔泣，玉龍夜吟冰喉澁。仙人起踏白芙蕖，手撚一枝珊瑚株。伏猊香噴紅𣰽毺，蠟鳯啼春蝦捲鬚。九華丹焰奪行月，五虬轢雲聲軋軋。銀筝翠管聲咿啞，繁謳雜舞懽意匝。盤中紫棗大於瓜，誰其擎之蕚緑華。雙桂逶迤頭兩丫，密情芳緒芳且嘉。瓊城夜半重重閉，偷桃小兒安得至。

空同集卷二十一　七言歌行三十二首

顧侯寄陳留公砥柱障子并詩予爲作歌

東吳顧子相公客，掃絹畫水復畫石。天衝地擊河怒號，嶷嶷一柱當橫濤。突立固知氣勢穏，鼓盪轉見孤稜高。淋漓新題墨猶濕，封緘遠寄心誠勞。昔公平章握軍國，執義委有排山力。甚哉戅如漢汲黯，老而純過唐師德。言違諫阻去何決，羣猜衆怒不動色。同時門客顧最親，隔絶夢寐懷偉人。峩峩砥柱公實倫，顧也歌之情句真。畫者誰子筆更新，數尺絹面開嶙峋。遂令觀者重回首，堂上恍惚河聲吼。嶔岑若遘虎豹踞，䠞沓似覩蛟龍走。奇怪常虞霹靂奪，孤危定遣神明守。君不見鰲極有時臲，崑崙有時翻，柱乎柱乎永且安。

雷電行贈憲卿何公美其伐也

黃塵蔽日賊大戰，元年年除夜雷電。我軍後之天威前，一鼓破賊淮陽川。昨者此賊生齊東，眼中久已無河嵩。渡河轉戰勢果熾，長矛健馬六石弓。睢陳飛刃晝接白，亳潁劫火宵連紅。一路生靈餵餓虎，中原殺氣回春鴻。于時中丞秉鉞出，誓不滅賊如此日。三軍素壯元老猷，諸將咸遵丈人律。孔明綸巾不離首，羊祜輕裘僅掩膝。精采遽增朱雀幟，運用或參白猿術。陷陣直如風掃葉，追北譬之蜂就蜜。二月朔日振旅歸，夾道桃花照鐡衣。傾城盡出牛羊犒，父老爭迎錦繡旂。喜氣真隨陽氣發，愁雲化作卿雲飛。捷聞天子喜動色，滿朝譽公降褒勑。白金綺繒寧足酬，異日凌煙看畫墨。

送兒詩四首

冬至至後風愈嚴，野冰皓皓霜凍髯。河澌日昏不易涉，孤劍匹馬慎汝楫。

其二
北風蕭蕭狐裘薄，蔽堤立馬勸汝酌。汝伯煨酒友奉盂，路人不行爲踟蹰。

其三
壺乾日斜客子發，臂弓上馬意氣勃。斬蛟擒虎及汝時，我幸健飯無父思。

其四
平生自許萬言書，今往謁帝承明廬。春風走馬未爲得，下有管樂上契稷。

邊馬行送太僕董卿

治賢在朝亂在野，唐虞圉牧皆賢者。國君之富馬爲急，次者僕卿首司馬。漢人五郡開河西，中土始聞胡馬嘶。此馬硊礧一直萬，黃金寧輕璧可賤。奪駿曾空大宛國，按圖徑上長安殿。苜蓿雖誇近苑春，荆榛誰記沙塲戰。致遠翻歸草木功，清芽秀味走青驄。三邊盡跨連錢種，六苑羣嘶汗血風。人亡世殊霜雪急，草豆蕭瑟馬骨立。驊騮氣䘮甲士苦，長城窟寒鴻鴈集。朝廷每勤西顧憂，四岳拜手推董侯。攻駒暫出薇花廨，攬轡遠過葡萄州。行卿官冷心不冷，固知董侯今伯冏。磧沙日黃雲錦亂，徵侯定上金華省。

風沙篇送王生北行

顛風吹沙江海波，汝乘玉駟超天河。豫章千尋勢自穏，黃鵠萬里誰能羅。我逾五旬鬚盡白，日采山精煉白石。臨分贈汝一粒丹，願言寳之勿輕擲。

贈張帥

張侯五十彀强弩，遇敵控馬氣如虎。年來威坐都統衙，境内盜息無塵沙。自言少壯從征虜，北掃朔漠南閩楚。暇時勤出射雲鴻，古來矍鑠成大功。

贈鮑帥

蒼鷹自與凡鳥異，虎子墮地食牛氣。鮑侯三十名譽成，才猷吐布千人驚。只今塞上風塵起，朝廷拊髀思頗李。君之寮寀皆英奇，同升早勒燕然碑。

白河篇送李南陽

白河日赤沙吐雲，人喧吏閧迎神君。三月萬花擁車入，滿城竹馬兒童出。君昔坐郡襄漢東，氣勢三楚生雄風。擿奸無論漢張敞，秉義直到唐梁公。霜飈偶折奮翅鶚，日月竟照凌寒松。鐡榦久擬作隆棟，劍翮卽睹追飛龍。空同老儒不君識，傾蓋逢之喜動色。論文開口夜嘗旦，憤事扼腕晝遽黑。南陽雖邇路終隔，音書易通見難得。我欲扳君數日住，南民望之餒待食。君心透徹皓如玉壺之清冰，君材磊落巋如萬仞之立壁。高議足以排山嶽，偉文足以華人國。只恐兹邦難久留，漢庭來徵郭細侯。

汴河柳送沈生

汴河柳，嫋嫋拂地長，雪花風起春飛揚。送君立馬古堤口，踟蹰勸盡黃金觴。有車轔轔官道旁，轅駒喘啑何徬徨。於中豈無神駿骨，伯樂不遇誰爲彰。人生富貴信有命，英雄仰面高天蒼。高天蒼，飯牛牧豕皆騰驤。

王孫饋冰詩以酬之

流金毒日赤墮地，忽有冷色寒人心。誰敲水晶迸大壑，力剖冰井開重陰。高盤礧堆久不化，老齒瀺灂差能禁。安得移之白繞座，一尊一酌還一斟。

贈趙將軍

豐沛之間河亂走，洶洶之勢成陂藪。大船愁淺小愁賊，賊船如飛葦灘黑。自從將軍鎮東土，晝夜人行路不澀。將軍本是將門種，軀榦堂堂萬人勇。入山縛虎百獸懾，赤手批蛟色不動。射楊葉盡矢亦盡，始知百發還百中。武宗見之屢凝顧，戟郎遽拔千夫緫。英雄自古不下人，將軍獻策况有文。驊騮暫蹷歴塊足，鵰鶚竟上横秋雲。世情金多位乃高，圖名交結須賢豪。將軍無錢自樹立，於人傲氣但長揖。擠出事體雖云乖，威勢我喜行河淮。黃流穩帖遁鯨鱷，白日光彩收狼豺。大同反刃血未乾，甘州磊卵人心寒。薦書何由至天子，拜將早築黃金壇。

贈胡石陵

世情認假不認真，脂粉羅綺登上嬪。蛾眉入室衆女妬，辛苦年年織紈綺。織成進君冀君憐，腐草廻日光在天。荆山石中抱神異，氣如白虹勿輕弃。

贈滄洲道人

滄洲道人年半百，顔如渥丹髮不白。飢餐玉芝坐雙鳯，渴收石髓煑金液。海月西照寧仙橋，道人橋頭吹紫簫。夜半雞鳴日毬躍，扶桑滚滚生紅潮。

送李帥之雲中

黄風北來雲氣惡，雲州健兒夜吹角。將軍按劒坐待曙，紇干山摇月半落。槽頭馬鳴士飯飽，昔爲完衣今繡襖。沙塲緩轡行射鵰，秋草滿地單于逃。

贈張生

男兒三十骨格成，貧賤富貴皆天生。張生廣額日月角，自幼勤書飽文學。十年雌伏人不知，一日雄飛動河嶽。君不見宋朝宰臣云姓周，少時坎坷風塵游。偶然夜夢更美鬚，泥蟠遽爾行天衢。

送王封君還四明

季札如魯請觀周，子長足跡半九州。向平且然志五嶽，誰肯齷齪終一丘。封君昨年出吳越，長嘯梁園醉秋月。春風垂楊綰不住，便復歸山採薇蕨。鑑湖花開雲錦浮，鳬鷖前導紅蓮舟。餐霞坐收赤城氣，晞髮卧看扶桑流。古云徐卿百不憂，君亦滚滚生公侯。君不見大郎繡衣昔持斧，聲名赫赫今臺府。

何儀賔生日贈歌

賔客白馬黃金鞭，入門長揖皆峩冠。堆冰五月窗閣冷，風簾碧簟光琅玕。主人平生貴然諾，季布一言重山嶽。人聞杜良數郡至，坐無車公衆不樂。列筵解帶羅庶羞，萬年爲壽千金酬。向夜銅槃灼綘蠟，鳯笙龍笛何啾啾。

七夕贈王昌程誥

橘酒椒羊召朋侣，擬向今宵看牛女。雨來䬃䬃楓林秋，張燈促燕開東樓。王侯旣駕鐡馬立，前驅北首旌旗濕。程生買棹亦欲歸，長江南望雲飛飛。人生去住料豈得，一日同歡有南北。君不見雙星一水意脉脉，轉眼陰晴不可測，且倒金尊澆我萬古之胷臆。

再送沈生

去年酌汝池蓮紅，今年酌汝黃菊叢。秋風䬃䬃吹枯蓬，飄轉向西忽復東。世情敬貴不敬賢，黃金不多人不憐。如脂白玉隠在璞，孰肯剖致君王前。白河馬歸玄鴈起，南陽賔客梁園比。送君高歌枚子篇，修竹團欒夾池水。

畫鷹歌贈鮑帥

鷙鳥決眥如愁胡，猛將氣每吞匈奴。自將黑鷹掛堂壁，百鳥窺之不敢呼。安得此鷹生卽起，擊兔擒狐日千里。將軍彎弓騎紫騮，一箭射天落旄頭。

歲暮四篇

天霜草枯風波濤，愚心恐懼賢心勞。羣聚飢獸野鳴號，高飛路逆鴻嗷嗷。有狐河梁閒且得，冰行綏綏柰爾曹。

其二
百騎橫矛血提刀，我軍菜色馬蝟毛。誰謂河廣不容舠，北旗獵獵風黃蒿。可憐十羊抗一虎，塵沙暗河暮淮浦。

其三
長風烈烈吹山寒，有松瑟瑟山之端。鋪蕤布䕃芘小草，霜勢雪力莫可干。臯蘭畹蕙日摧隕，美而不遇良可嘆。

其四
枯蓬飛沙原野昏，律窮物慘生意存。向夕氣嚴扃我門，霜白月凍啼夜鵾。圍爐煨芋啖濁酒，有話細與妻兒論。

徒涉嘆

兩山欲交水斷破，洪川無梁日漸墮。徒涉紛紛江復深，鼉喧龍鬭真愁心。無言旣濟平安子，得路回看轉不禁。君不見㟁風翻翻卷瓠葉，皇天倘賜築巖楫。

松泉子歌

顛崕𡼲岒撑一松，鐡榦屈曲如老龍。精靈歲久發光彩，寒蕤古翠芙蓉峰。石泉清冷日漱洗，汨滵瑟䬃松風裏。山人何年住其側，手斸伏苓煑泉水。近來蕭灑落風塵，賣藥救世能通神。我勸山人且勿歸，金鎞玉七行陽春。

飛星篇

十月廿七昬尚坐，一星出垣如斗大。碎光萬㸃長燭天，軒牖盡明向西墮。俗子蒙頭不讀書，魯人鐘鼓拜爰居。天道悠悠誰復知，世間魚目爲明珠。

吟思翁

吟思翁，翁我思。蒼松碧梧世希有，海月紅雲如見之。孤鶴引唳，志在萬里；吞舟之魚，豈遊涔水。嗟嗟噫嘻！我思者翁，翁思者何，停雲日暮滄溟波。

鈐山堂歌

先生昔隨玄豹住，丹壑冥濛日烟霧。先生今與赤龍飛，南望碧山空翠微。茅堂蒼蒼雲氣入，囊琴鎻户陰陰濕。沚蘭沙温春鳥暮，庭松月清夜鶴立。君不見山下石，峞𡾋千尺磯，經年不釣苔成衣。玉璜羊裘各有分，可問王孫歸不歸。

題張路松鶴幛子贈豫齋翁

張路畫松氣英傑，老根嶃巗幹屈鐵。風毛瑟颯似欲動，高堂六月生霜雪。樹根倚坐者誰翁，面顔怡如十五童。玄筆塗抹遽成鶴，昂藏意欲凌雲空。問翁自言不記歲，會與太古鴻濛戲。食桃落核昆崙坳，桃長今與昆崙高。桃也開花復結實，東方小兒竊其七。此論荒唐舊所聞，畫筆畫出真如神。願將仙品投仙侣，常作乾坤不老人。

和母太夫人八十壽歌（一本有此詩，在《鈐山堂歌》之下。）

遐齡可得不可必，有兒能賢百當一。夫人今年歲八十，髮霜鬂雪晴如漆。早起晏臥思慮周，鹽豉醯醬咸經眸。兒婦孫婦羅前頭，跪進美酒兼珎羞。曾孫耍馬氣食牛，夫人抱弄百不憂。秋清風涼露欲白，大帶峩冠滿堂客。坐中誰老誰最故，感觸停觴念疇昔。回思和李通家始，夫人紅顏我童子。修短悲歡各不齊，五十年來一彈指。長輩幸有夫人存，母壽兒賢萃一門。詞人特獻南山筆，賀客爭開北海樽。買屋我欲爲此鄰，桑麻地接如雲屯。年年再拜萱堂側，孰謂今少朱陳村。

空同集卷二十二　散篇六十四首

沐浴子

王盤兩鴛鴦，拍拍弄蘭湯。振衣馨香發，彈冠有輝光。豈念蓬首女，含情怨朝陽。

怨歌行

漢主十離宫，凉至花盡歇。面面牕玲瓏，煙紗印秋月。天公顧我笑，手弄雙玉玦。但笑不肯留，去若流雲没。憂來抱團扇，揚顰望丹闕。

少年行

白馬白如雪，銀鞍耀明月。騎出青雲樓，揮鞭向金闕。自言事武皇，出身爲椒房。結交樂通侯，擅名鬭鷄塲。尚主復賜第，軒蓋一何光。被酒過都市，殺人如剪蒿。左殪南山虎，右斬北溟鰲。昨朝兵符至，單于寇臨洮。奮身出玉門，殺馬釁寳刀。横行萬餘里，叱咤威風起。奪馬貳師城，長揖見天子。調笑大將軍，醉罵柱下史。生憎漢相如，白首文園裏。

長干行

皚如玉山雪，皎如瑶臺月。郎來騎白馬，調妾桃樹下。桃葉何柳柳，不謂君行久。倚門問來船，見郎寄書否。

洛陽道

桃花馬，金絡頭。白面郎，紫貂裘。三月洛陽道，垂柳䕃清溝。溝水東流不記春，花開花落幾廻新。東風日暮楊花起，愁殺高樓獨倚人。

宋中詩

六鷁退而飛，乃向宋都過。四海一震蕩，青天白石墮。世人見此鳥，仰面忽大笑。誰知影不滅，千載落光耀。余方卧空山，聞此一長嘯。

河上公

昔有河上公，結廬蓬蒿下。萬乘時一顧，旌旗蔽原野。手揮玉如意，顔貌何瀟灑。曳裾授道經，談天妙無窮。清光耀白日，四海高其風。言旣忽不見，竦身躡星虹。鳯凰棲梧桐，鷃雀巢寒蓬。饑鳶嚇腐鼠，笑殺高飛鴻。物固有如此，何必較愚蒙。

野田黃雀行

鶉奔奔，鵲僵僵。來逢野田雀，相逐過南疆。北地苦霜雪，南地多稻粱。人生美食被綺衣，不及鴻鴈能高飛。鴻鴈下天遭網羅，不食柰爾黃雀何。

邯鄲才人嫁爲厮養卒婦

妾本寒家女，誤入叢臺宫。粉黛三千人，花顔笑春紅。君王重歌舞，幼小不曾通。一朝意相迕，棄擲如秋蓬。昔爲高唐雲，今爲馬牛風。夜夢邯鄲道，不識邯鄲中。金殿秋月滿，歌吹行煙空。白日耀千春，何時燭微躬。

苦寒行

太行之山何崔嵬，天寒谿谷禽獸饑。黃熊赤羆力相食，翠衿繡翼徒南飛。啄食飲泉百意足，野田稚子寒無衣。張羅掛畢伺鳥雀，口作雌雄鳴且悲。鵪鶉小鳥鼓翅落，鼎食之家意不樂，頓箸待爾豋品錯。奏應鐘，開玄堂，氊幃錦幄冬夜長。微禽效體樽爼光，秃鶖駕鸛當簷翔。

結交行

昔時韓生有艶妻，其君使築青陵臺。南山有鳥不肯來。烏鵲雖小禽，不受鸞鳯猜。以此築臺成，二人葬寒灰，舉國見之悲且哀。悲且哀，斷人腸。墳上連理樹，變爲兩鴛鴦。搤吭交頸綺翼張，春風蛺蝶花飄揚。君不見酈吕結交日，朝爲刎頸暮抛擲，如此結交復何益。

梁園歌

朝發金臺門，夕度博浪關。黃河如絲天上來，千里不見淮南山。淮南桂樹弄婆娑，掛席欲進阻洪波，我今亦作梁園歌。梁園昔有信陵君，名與岱華爭嵳峩。三千珠履不動色，屠門執轡來相過。功成不顯涕滂沱，青蠅白璧一何多。我爲梁園客，不登梁王臺。錦帆揚州門，一去何時廻。荒烟白草古城没，登臺望之令心哀。令心哀，歌且謡。迷塗富貴苦不足，寧思白骨生蓬蒿。人生三十無少年，積金累玉空煎熬。獨立天地間，長嘯視今古。城隅落落一堆土，千年誰繼白與甫。攬淚浮雲灑煙莾。灑煙莾，風吹卷波濤。沈吟投箸不暇食，蹴天濁浪何滔滔。君不見昔人然諾一相許，黃金斗印如秋毫。

梁園雪歌二首

昔對燕山雪，岧嶤白玉京。曉曳王恭氅，飄颻入紫清。今爲梁園客，獨對梁園雪。黃雲索寞連滄海，九疑望盡飛鴻絶。

其二
飄風動三極，霏雪灑煙海。天地倏低昂，虚無變光彩。梁臺空嵲屼，枚馬今安在。飛光超忽若游龍，我欲從之問千載。

送友人入關

南山鬱幽幽，豐水白浩浩。烏啼漢城樹，塵起咸陽道。驄馬東方來，長鳴翻玉蹄。春風吹緑草，明月滿關西。

送李生京試

黃龍玉帝宅，紫極繞逶迤。爾行霜雪盡，恰値春風時。天起桃花浪，煙摇御柳絲。要知走馬地，非是冶遊兒。

送友人之京

與君何處别，汴州金梁橋。下有古時水，遥接廣陵潮。君摇錦帆去，萬里上雲霄。我掇金光草，方期白鶴招。

其二
鳯凰鳴珠樹，紫鴈滄溟外。賈鄧登雲臺，寧說富春瀬。此情難具陳，臨河挽衣帶。積雪太行路，明滅客行邁。

其三
田方澹蕩人，侯嬴亦監門。老馬尚悲辛，肯負信陵言。寳劒贈烈士，明珠報王孫。縱令滄洲去，終戀紫宫恩。

春日柬王相國

白露隕瑶草，佳人秋思悲。葉落今幾時，忽復春風吹。榮芊冒殘雪，故柯發新蕤。爲問酒狂客，金尊開對誰。

避暑

避暑空林酌，行歌采緑薇。南來一行鷺，倒映金尊飛。淹留桂樹夕，瀟灑芰荷衣。明月宛相待，休賦醉言歸。

佘園夏集贈鮑氏

曉挈金玉友，出挹池風清。脱巾薜蘿下，悠然聽流鶯。白雲行杯中，紅蕖媚初英。得意時自笑，冥哉塵外情。

贈鮑演二首

我愛汝長子，遠志日超忽。浮雲似其心，秋水清到骨。縱酒見天真，探桂遲月窟。擕手眺大野，滄波杳出没。

其二
蒲亭杳何許，雲海日浩蕩。團團桂枝月，秋照沙溪上。幾負春草曲，空餘采菱唱。盈盈吳門水，何時理歸榜。

把酒

把酒望天地，邈然無可親。龍蛇洞庭浦，雪霰洛陽春。霧林坐鳴琴，煙逕無歸人。相思東山月，夜夜懸西秦。

贈張生二首

怪爾辭江漢，長歌入宋梁。北風吹凍野，歲晏天雨霜。老馬棄不育，悶殺田子方。拍手笑侯嬴，捐世計不彰。顧瞻臺闕地，寒莾但蒼蒼。

其二
攬衣斷崕口，悲風振古臺。叫鴈驚逆雲，萬里天爲開。雪榛覆寒莎，松殿扃餘苔。昔人邈安在，日落寒色來。棄置勿復道，且釂黃金杯。

别田進士

子望河上雲，我望城中月。不共眼前酒，况乃天外别。白沙亂海曙，黃雲下燕雪。後期轉超忽，吾將泛溟渤。

歲暮夜懷寄友二首

梁客梁甫吟，北風號沙林。連山激湍波，海氣結愁陰。雖持一杯酒，而有萬古心。越鳥不巢燕，代馬不戀越。天明太行雪，霜凍洛門月。䬃䬃湘流深，冥冥蒼梧隔。逝矣徒離憂，芳蘭爲誰結。

其二
歲窮長年悲，越吟遊子思。寒風起枯楊，夕坐知天霜。落星動海白，飛沙吹雲黃。蕭蕭孤蓬轉，萬里何超緬。沈吟卷道帙，惻愴淚如霰。入河討沈淪，蹈海事游衍。傳書寄麻姑，與爾期相見。

冬日夷門旅懷

十日五日霧，一冬半冬陰。行子念歸旋，朔風莾悲吟。蒼蒼孟諸原，慘慘杼秋林。東望清淺流，頗劇溟海心。川陸曠超緬，浩然煙水深。百齡一何遒，萬化相推尋。徒傳羽化迹，不見鸞吹音。清霜颯滿鏡，紅顔倏頽侵。邈彼五湖子，賢哉吾所欽。

行歌古澤中二首

古澤古雲遊，帶索被羊裘。川寒凍日白，海暝孤雲愁。鴟鴞叫秃木，鴻鴈遵方洲。腸斷悲哉客，黃河不斷流。

其二
川原望不極，愁思滿歸襟。雲蔽長安目，水流湘浦心。頽陽滅遠樹，積雪明寒岑。醉起海月照，行歌入霧林。

白霧樹纍纍作花

不作江南客，空登河上臺。夢中到孤山，笛裏落寒梅。今朝走白霧，萬枝參差開。紫宫散花女，騎龍下瑶陔。恍惚弄珠人，玉塵生羅襪。葳蕤復䬃沓，光采半明滅。朝陽勿遽晞，留之慰超忽。

故人殷進士特使自壽張來兼致懷作僕離羣遠遁頗有遊陟之志酬美訂約遂有此寄

我生寡諧俗，志與山林期。謬擬渭川載，豈羡荆山悲。弱齡不解事，走馬長安郊。紫綬雖掛身，丹丘阻逍遥。心隨萬里雲，舒卷何蕭蕭。翩翩朱鳯凰，飛集梧桐樹。冠蓋交路衢，青雲有捷步。彈冠無鈍硎，結交盡雄才。殷君起東魯，我使關西來。揖鞭塵埃中，朗如玉山開。時從二三友，覽古黃金臺。四序更代易，人生豈常遇。相如歸蜀都，賈誼長沙去。去去遊梁園，耕釣孟諸藪。日月東西沒，黃河落天走。雲沙白皓皓，萬里見海口。雄劒掛土壁，褐衣被兩肘。朝從河上公，暮逐墟中叟。有時弄清漪，明月在我手。壽張三百里，北望一何邇。未移山陰棹，先枉石川鯉。剖鯉得素書，故人今何如。錦字偕華星，照耀蓬蒿廬。空谷激寒雷，冬庭轉蘭芳。曉起誦瑶音，夜夢君之旁。書中何所有，相期陟東岳。巉巖丈人峰，彷彿几前落。倏如佩蒼龍，倒景騎玄鶴。願從東道主，握手翔寥廓。

紀夢

夜夢走西陸，半天落金城。天門兩壁開，見之駭心情。大江橫其西，落日懸金盆。日流江波湧，霞彩照乾坤。我問此何方，云是湧金門。揮手上雲樓，邂逅錢世恩。把袂凌天梯，笑倒黃金樽。袖出石室訣，飲我金莖露。人區杳難託，東指蓬萊路。夢醒不見君，空江暝煙霧。

大霧翟左二子來訪

蒸煙暝萬古，垂雲結樓臺。白日墮空冥，天地安在哉。川嶽冰穹崇，寒林倏花開。對酒不能飲，擁褐心悲哀。翟生雀羅裔，左氏麟經才。攀稽涉古陂，訪戴臨河隈。兩騎踏蒼茫，宛如空中來。日夕嚴飇興，稍見歸鴉度。雖開燕臺雲，不辨焦橋路。呼兒斸凍蕨，然蒿寫秋露。談玄析綿邈，覽古悲沿泝。停杯劃一笑，茫然獨四顧。

翟生苦節尚志人也邇從余河之上余嘉敬焉作詩以贈

原子懸鶉衣，仲蔚蓬蒿丘。蒼煙卧木石，浮雲傲王侯。常懷一飯恩，不顧千金酬。絃歌空桑裏，登嘯大岡頭。眷念墟中約，慇懃河上遊。我亦釣鰲者，佳期杳滄洲。

世不講曹李詩尚矣内弟會余河上能章章道也驚有此贈

曹植白馬篇，李白飛龍引。流光耀千古，不與日星隕。世人捧心戚，翻爲西子哂。左生三十歲，雅志測沈冥。鯨飲傾百川，自稱吾酒星。今朝理酒船，來過子雲亭。高談叫太白，八斗揮雷霆。霜雪連山海氣惡，柳枝簌簌冰花落。此時萬里無人煙，誰信清吟動池閣。動池閣，生暮愁，雪澤古龍寒啾啾。他時爾獻三都賦，我釣長江萬里流。

酬錢水部錫山之招

無錫錢少陽，招我棲錫山。江上千萬峰，裊裊凌江關。下有震澤湖，旁有太伯灣。昔時蘇公慕陽羡，陽山錫山對相見。我獨何爲阻兹游，西風吹心落吳甸。我問錢少陽，汝今在何所。振轡金馬門，看花曲江滸。徐庶竟辭劉，張翰憶吳州。鵝湖雲嶼間，鴻山林樹秋。我今放浪黃河隅，遥憶白粲心鬱紆。幾時彈劒賦歸來，與爾共醉芙蓉湖。

寄錢水部

我今在何所，牧釣睢川陽。子今在何所，飛蓋臨東方。高山大澤不我限，胡爲日夜遥相望。鴻鴈日南飛，不寄一封書。離别春草生，相思秋葉踈。朝看渤海雲，暮眺滄洲月。樹寒多天風，相思幾時歇。

十四夜翛然臺二首

正德初，李子潛河上，築翛然之臺。
中州可以望天地，黃河之水何恍惚。爲此築臺臨其涯，坐看月生復月没。今年中秋地無雲，緑烟溟濛海月發。金流水波貝宫湧，蛟龍出遊爭海月。我欲乘槎捉蛟龍，浪高力微懼㓕殁。嗚呼滅殁不足惜，只恐竟無益。

其二
蓬池有嘯臺，夷門有吹臺。二臺突兀眼前一抔土，英雄落莫成今古。我今有臺，不嘯復不歌，月高霜白如夜何。臨洪河，望四海。山川悲，月不改。昔日芒碭五色氣，煙銷浪滅今安在。

十五夜

去年燕山南、易水北，終宵待月不可得。䨧雲崢嶸蔽瑶闕，頓箸停杯三太息。今年有月復有臺，海門煙滅没，四顧天地開，何爲不飲歌且哀。君不見少年時，馳逐京洛陌。夜夜讙呼山月白，揮鞭不顧五陵客。月圓月缺天有之，人生豈復如舊時。不如采取靈兔藥，富貴浮雲豈足樂。

十六夜

喞喞復喞喞，當户鳴促織。月中何所有，云是仙桂枝。此桂開花復結子，安得夜夜常不虧。君不見梁園酒，一斗錢十千。昔時信陵有賔客，不飲豈足稱豪賢。直須酩酊卧草澤，明日射獵睢陽川。

十七夜

三日不見月，見之半輪沒，清光猶能鑒毛髮。不愁倒卻婆娑樹，只恐損破清虛闕。清虛闕，在何許，白氣熒熒走金虎。雖有三萬六千户，手提玉斤不敢補。凉風飈飈自西來，吹我衣，心獨苦，長歌潛行攬洲莾。

客有笑余霜髮者走筆戲之

客且盡，手中觴，不須笑我頭上霜。客盡觴，且停之，聽我高歌霜髮詞。君不見天上烏，東跳西走不相待；又不見黃河水，萬古滔滔向東海。我身不是南山松，又不是山上峰。柰何與少年爭春風，鬭鷄走狗傾春紅。君不見昔時孔仲尼，轍環顦顇無已時。盗跖殺人如亂麻，錦衣高壽顔回嗟。聽我霜髮歌，歌短情則多。軒車駟馬渾等閑，何似日銜金叵羅。金叵羅，青玉案，何以贈客錦繡段，頭白頭白何須歎。

戲作放歌寄别吳子（吳名廷舉，字獻臣，蒼梧人。）

惟昔少年時，彈劒輕遠遊。出門覽四海，狂顧無九州。獻策天子賜顔色，錫宴出入黄金樓。揚鞭過市萬馬辟，半醉唾罵文成侯。結交盡是扶風豪，片言便脱千金裘。彎弓西射白龍堆，歸來洗刀青海頭。崑崙河磧不入眼，拂袂乃作東南遊。江海洶湧浸日月，島嶼蹙沓混吳越。匡廬小瑣拳可碎，鄱陽觸怒踢欲裂。澤中龍怪能人言，噴濤吹浪昏漲天。大鵬舉翼四海窄，笑爾弋人何慕焉。東湖子，君非淟涊闇穆取位之丈夫，余亦豈卑卑與世而浮沈。恂復共鬬非庸劣，㢘藺終投萬古欽。攀鱗掃氛代不乏，我豈復戀頭上簪。鹿門黄犢穏足駕，商巖紫芝山固深，有飛倘附秋空音。

晉州留别州守及束鹿令用李白崔秋浦韻

荒原送行客，白楊起西風。雙鳬下雲漢，五馬繫秋桐。連城滹水上，馳譽燕代中。登高望雲海，離思浩無窮。

客過屬驟雨過

鳴雷不終夕，急雹偶來同。城波靜綺席，苑樹生長風。雨殘白日外，虹垂青霧中。爲愛揚州客，留連尊酒空。

結客行席上贈洪生

翩翩紫騮馬，燦燦雲花袍。結客梁州市，傾心贈寳刀。意氣凌朱亥，英聲蓋伯高。見説煙塵起，橫行是爾曹。

程生遊華山歸也誇我以絶觀動我以靈篇爰贈此章抒我夙愫

君行値杪秋，飄飄登雲巔。笑弄石蓮花，俯潄玉女泉。秦時采松女，有無嬉紫烟。雙騎兩茅龍，曾逢呼子先。夜棲何峯室，遇師叩何詮。一虎嘯海月，萬壑驚風旋。䬃然毛骨換，錯落神光圓。晨興扳長蘿，朗詠青霞篇。黃河衣帶去，蓬萊瞪目前。赤日跳扶桑，仙掌發紅鮮。伊予歉兹游，挂心三十年。夢想落鴈頂，携詩問青天。林麓限層雲，奮飛悵無緣。安能振衣去，共爾追群仙。

懷湘曲

湘筠寒翠滿，白日起秋雲。美人杳何處，江氣長氤氲。手持紫玉管，遥望青霞君。藹藹波水暮，何由致慇懃。

獵雪曲二首

日光摇白雪，黃雲片片裂。狐裘誰家郎，駿馬如電掣。馳騁復徊徘，掉臂角弓開。一發中雙貍，笑上梁王臺。

其二
荒荒凍日白，出門雪一尺。爰爰道左兔，意態一何適。我弦纔一鳴，不見彼行迹。寄言遊獵人，姑待春草碧。

泭溪吟

濟川何必舟，編竹便可涉。秋風蘆白花，洄沿水一葉。淺之不用維，渡深豈須楫。黑潭有龍氣，雲起腥風接。

送藩幕張君入朝

騮馬向風嘶，銀鞍翻玉蹄。結装紫薇下，别我緑楊西。記室髮㸃漆，參軍髯過臍。馮唐莫恨老，神物不終泥。

贈程生之南海

生爲海南客，幾度登羅浮。天清衆島出，萬水朝宗流。乘桴聖者歎，望洋遊子愁。明珠與翡翠，歲歲到神州。

近竹吟

蕭蕭數竿竹，每與寒歲期。翠色酒中滿，清風琴上吹。踈値月來處，密當雲起時。萬動紛華裡，一杯聊自持。

水司陶君種桃柳成各有詩予和二首

沿堤萬萬樹，一挿即成林。五柳陶公意，甘棠召伯心。許我聽鶯去，携壺就緑陰。

其二
如何梁苑地，忽見武陵津。汎汎青霞水，盈盈紅錦春。菓熟貧民食，無兒許婦人。

贈謝子二首

凉風吹海月，當酒墮我懷。愛此皎㓗光，願與君子偕。攬之不入手，仰面看昭回。銀潢南北流，竟夕但徘徊。

其二
大河起長風，挂席破黃濤。問予今何之，嶺海聊遊遨。羅浮緑髮人，思之我心忉。幸君叩丹訣，順風託鴻毛。

相逢行贈袁永之

清晨客叩門，投我一書札。開緘錦雲爛，鏗然玉相戛。問客何方來，新下黃金臺。揚鞭指河洛，廻旆陵高崕。選珎掇琪草，探美收璵瑰。路逢赤松子，並舉收氛埃。道同心乃冥，神投誼難乖。古人重良契，豈必聲影偕。行行報嘉績，貢此明堂材。

空同集卷二十三　五言律詩一百〇三首

郊觀齋居柬邊喬二太常

人日過仙院，春霞緲緲分。碧回瑶澤草，紅綻蕊宫雲。獨處依松樹，清齋對鶴羣。桃源知並入，惆悵不逢君。

郊壇值雪

鳯輦連宵發，鷄鳴雪滿畿。嚴隨黄鉞至，清繞翠華飛。伏謁深沾珮，朝回半濕衣。懸知清切地，冲默迓天威。

西天門候祀

瑶壇暮雪盡，月出禁門西。地靜鳴珂碎，沙寒簇仗低。臺官移斗柄，衛士掃雲梯。遥識龍文氣，爭傳法駕齊。

恭陪郊祀紀成

御氣三更合，君王在閟宫。燎煙凝碧落，墀月起微風。上帝居歆夕，文王陟降中。諸壇嚴從幕，元祀報成功。侑食珪璋潔，登歌玉磬同。神旋仍醉飽，萬舞向春空。

郊祀以病不與

端月温風至，圓丘瑞霧多。開壇洽百禮，伏枕想登歌。日月春旂閃，雷霆晝輦過。年年覲上帝，只爲乞民和。

卧病酬邊君天壇步月見懷之作

霽夕開芳甸，祠官悵獨遊。銀潢横殿落，璧月抱壇流。漢畤饒煙霧，秦城逼斗牛。甘泉詞調絶，疲病若爲酬。

大行皇帝挽詩三首（弘治十八年五月。）

午門朝遂罷，西殿臨真哀。淚滿乾坤暮，日黄風雨來。虎賁猶宿衛，龍馭幾時廻。莫測皇天意，中崩帝業摧。

其二
大訓文華踐，英謀武範遺。先朝無顧命，大漸問班師。上食金輿備，移宫素幔垂。向來激切疏，優渥小臣知。

其三
元老炯仍在，退朝無昔呼。閒階惟玉輅，夕日已金鋪。望幸霓旌遠，埋靈山殿孤。君看霜露節，冠冕㶚陵趨。

候輓

冬月初圓夕，含悲候輦東。閣門猶警蹕，松栢已新宫。象衛悲風入，龍旂白霧中。有髯渾欲挽，雲墮鼎湖弓。

望泰陵

昔臨圍西内，悲風入紫冥。今來松栢望，斜日泰陵青。殿起雲煙入，龍遊劒璽扃。萬國今多難，孤臣涕倍零。

謁孔廟

端笏陪朝列，時禋謁聖林。戟門留石鼓，春殿靜珠琴。奎府星連切，璧池龍躍深。詵詵趨國子，早晩翠華臨。

壇祀酒會

齋居新宴合，桂裏戟門開。鴈趂龍旌到，蛩喧羯鼓催。松筠分曙色，劒珮接行杯。日上雲霞散，驂驔羽騎廻。

益王頌

憲宗王十子，益府實稱賢。體統朝廷半，敦崇德業全。書堂斜晝日，琴殿淨秋煙。問寢還英嗣，時研世子篇。

驪山

繡嶺花仍繡，湯泉滿故宫。禁池人自浴，新月古應同。玉殿興亡後，青山涕淚中。千巖歌吹入，猶想翠華東。

橋山

青宫棲古岑，白露靜松林。忽下烏號淚，遥悲龍去深。衣冠萬國後，轍跡四方心。一氣流羣帝，哀哉笙鳯音。

瓠子

沈璧餘瓠子，横汾懷帝歌。波濤滿眼送，城郭沒年多。虎戰仍三晉，龍遊失九河。宋人饒事蹟，今望亦滂沱。

朱仙鎮庙二首

水店回岡抱，春湍滚白沙。戰塲猶傍柳，遺廟只棲鴉。萬古關河淚，孤村日暮笳。向來戎馬志，辛苦爲中華。

其二
宋墓莽岑寂，岳宫今在兹。風霜留檜栢，陰雨見旌旂。百戰回戈地，中原左衽時。土人嚴伏臘，偏護向南枝。

【附】曹嘉朱仙鎮廟二首

野廟瞻遺像，英威尙出群。戢場沒沙水，盡壁起風雲。鐵馬長驅志，金兵累勝勛。自遭讒譖死，誰復靜胡氛。

其二
虎戰收功近，龍威召將還。中原無社稷，外寇有關山。野鳥啼殘恨，蒼松凛舊顔。平生弔忠義，獨此淚痕斑。

峴山

大名終不滅，墮淚此山碑。後進才非乏，風流爾足師。古堂陰漢水，新路改城池。回首隆中接，秋雲兩處垂。

鹿門山

龎公真漢隴，孟子復唐詩。舊宅新秋葉，孤墳千載遺。泉裊石穴細，葛倚松門垂。望望青峰近，吾襟曠爾期。

冬日仁和門外二首

寂寞何王殿，遺墳此徑孤。玉階番雪草，野日自金鋪。廡暝牛羊聚，林風鳥雀呼。白頭香火者，猶護赤龍符。

其二
二塚纍纍接，聊城復定安。（二王世絶。）情哀宫獨盛，世異柏同殘。久雨石門塌，新霜帷殿寒。西陵時節望，誰見綺羅歎。

令婆墳

國初掄秀嫗，分遣入周宫。但覩丘墳鬱，寧知乳哺同。後王忘昔日，頽屋鎻春風。寒食鶯啼切，林花落自紅。

始謁徐祠（予問何不用木主。守者曰：「有像則人起敬。」）

廟古傍湖偏，春行更可憐。楚城芳草徧，紅日此堂懸。榻想陳公後，時悲孝獻前。亦知遺像誤，瞻拜淚油然。

徐墓書張相國碑銘

不讀南州傳，誰知高士心。江城遺塚在，春日古祠深。竹鳥嚶嚶合，松墻靡靡陰。曲江千載碣，書罷淚盈襟。

陳祠在徐墓東

可訝司徒廟，偏隣孺子墳。哲人堪一哭，漢鼎竟三分。門引江畔草，榻留松上雲。紛紛車馬客，誰此薦清芬。

韓文公祠

袁州山在城，韓廟倚山清。冕服前朝貌，文章百代名。石苔猶馬路，春竹自鶯聲。立望潮陽近，翻翻海氣征。

武陽郡公祠

惠愛前人蹟，追思後代心。洪都觀察廟，香火古江潯。白日江山過，青松霜露深。亦知精爽異，應厭鼓鼙音。

徐蘇二祠

孺子真高特，雲卿崛後先。揮鋤傲漢冕，捆屨卧江烟。寧飫糟糠畢，耻同貪濁全。凄凉百代宇，悵望一潸然。

鵝湖書院

書院佛堂邊，頽垣嶺谷連。四時僧洒掃，千古儼高賢。立壁東萊毅，懸河子靜偏。衆流終一海，流淚考亭前。

經長陵詣黄花鎮

沙嶺群峯會，黄花一徑穿。臨崖防馬駭，枯木有蛇懸。鎻鑰關門壯，星辰陵闕連。舊驅邊馬至，得失豈皇天。

白洋城

京西太行崦，孤壘白洋間。己巳曾通敵，居庸並立關。水合桑乾去，峯連塞上山。聖君敷遠德，秋日戰旗閑。

至黄花

黄花城壓岑，山合晝多陰。坐見五陵霧，來爲九月霖。泥生劒戟澁，寒重鼓鼙沈。寂寞松林外，那傳孤鴈音。

銀山寺

銀山倚鐵壁，天外削三峰。不見林中寺，來聞午後鐘。僧徒住石屋，雷雨拔門松。西望諸陵接，雲成五色龍。

出塞二首

胡蔓黄河限，秦亡紫塞存。磧沙浮落日，塞霧宿疎墩。哨馬三邊動，燒荒千里昏。將軍拜金印，白骨不曾論。

其二
磧日淡無暉，風沙驚自飛。望煙尋戍壘，聞鴈忽沾衣。大將搜河套，遊兵出武威。賀蘭山下戰，昨日幾人歸。

環縣道中

西人習鞍馬，而我憚孤征。水抱琵琶寨，山銜木鉢城。裹瘡新罷戰，挿羽又徵兵。不到窮邊處，那知遠戍情。

寺

不覩空王宇，誰興浩劫心。散花疑白象，布地果黄金。水霧飛梁灑，夕陽廻殿陰。獨嗤簪紱客，遊賞託雲林。

繁臺春望

野曠孤煙靜，高臺獨望時。地殘隨氏苑，天濶禹王祠。晩日雲爭白，陰崖花自遲。目斷南來鴈，蕭然故國思。

繁臺别業

地亦因臺峻，天能縱屋高。宋朝四帝國，禹廟九河濤。上下見陵墓，風煙含野蒿。昔人聞醉此，簡懶愧吾豪。

高遠亭

虚亭蓋樹杪，四顧果平蕪。嵩嶽杯前出，濁河牕外紆。寺杉時送響，塔鸛每來呼。一約朋知飲，歸車醉每扶。

詣别業

跼蹐豈吾事，郊遊惟獨行。風回疑引騎，雪落故連城。塔樹凝先白，臺雲曳未平。感時侵歲晩，白髮暗心驚。

登盤山頂顧望三湖

爲訪三湖寺，春山獨自來。千盤不到頂，萬壑劃爭廻。石罅鳴鷄犬，林風過虎豺。俯觀侯趙樹，西望白雲臺。峯日明寒雪，谿泉激暗雷。若非武陵口，那得有桃開。

中湖寺二首

龍象何年地，千巖一澗廻。我來尋石鏡，隔竹望香臺。樹繞啼猿入，人從鳥道來。坐飱霞氣晩，只擬是天台。

其二
陟嶮扣巖扉，一鐘鳴翠微。丹崕森竹樹，雪壁映花飛。屋隙鳴泉瀉，山昏麋鹿歸。松風高壑起，雲卧欲霑衣。

南湖

中湖果奇絶，逾嶺復南湖。石磴廻相倚，巖泉有乍無。開牕衆壑積，當殿一峰孤。更覽千林竹，因懷長嘯徒。

北湖畏雨不至

亂山上雲氣，孤客發西岑。徒瞻北湖寺，其如東路心。嶺猿愁瞑雨，巖鳥下空陰。回首太行麓，蕭蕭松橡林。

下南湖

湖僧騎牝馬，相送石門峯。欹仄亂石路，日暝漁樵逢。蒼茫翠微裏，風落青山鐘。羡爾巖居者，終期塵外蹤。

曉行雲夢澤

曉行雲夢澤，雲起失湖村。歴歴横江雨，冥冥遠岫昏。黿鼉當馬吼，鷗鷺背人翻。欲擬浮湘作，吾生異楚魂。

劉家隔

匹馬淮山盡，孤舟漸楚歌。遠商吳蜀雜，新雨漢江波。驕燕斜斜下，輕鷗片片過。整帆遲明發，天色定如何。

浮漢

杳杳向前城，揚船浮漢行。水聞天上轉，色出雨中明。已近鳴鵙月，長看龍霧生。陳詩歎秣馬，風浪獨含情。

浮江

浮江晴放舸，挂席曉須風。日倒明波底，天平落鏡中。開牕問赤壁，捩柁失吳宫。萬古滔滔意，潯陽更向東。

九江

九江江九流，廬嶽負江州。世代催前浪，圖書羡上游。城孤落日映，虎去暮天幽。夜笛隣舟送，曲終無限愁。

發九江

已發南風盛，須時且復停。岸沙延繫纜，竹色隠回汀。行待江水穏，卧看廬阜青。此生誰固料，湖海一浮萍。

豐安莊

地氣南逾熱，僧林晩暫栖。雲開一江去，日在萬山西。修竹凉風至，昏鴉古木齊。凭高忽灑淚，清世有征鼙。

圓通寺阻雨

巖扉隣虎穴，淹坐面猴江。山動雲生眼，風廻雨入牕。漸交松際響，驀鬬石間瀧。鈴磬煙蘿外，高峰只自雙。

圓通寺阻雨聞石門磵橋斷水湧阻往東林

石門雨斷橋，途阻虎溪遥。仄想遠公室，秋蓮應盡飄。愁猿吟霧裏，落葉重林腰。更有天池望，巖巖向碧霄。

五老峰

東南濤浪吞，五老古今存。秀色彭湖浴，諸峯廬嶽尊。中宵見海日，南斗豁天門。霜雪顔常靜，雲煙解變魂。

再至洞院

昔别秋色苦，今遊風澗清。穿石竹猶活，雨過泉自生。禮殿古門換，釣臺新路平。獨來誰每見，雲日此峰情。

廻流山亭

亭高山盡入，回首見鄱陽。天地開吳楚，絃歌有宋唐。峰雲低棟白，湖日倒碑黄。六月吾來此，凉風不可當。

折桂寺

折桂何朝院，開基分翠峰。牕明五老雪，門掩半崕松。泉瀑飛人過，香臺印虎踪。千巖誰得到，百里但聞鐘。

團山登望（石壁、朝饒，二山名。）

團山當縣口，石壁對朝饒。日靜湖波歛，天低島色遥。風雲餘覇氣，吳楚混前朝。秋水年年落，英雄恨不消。

芝山望

吳楚分何代，乾坤此郡孤。江從樹裏斷，山入雨中無。戰鬬名空在，英雄世與徂。酒酣撫長劒，極目盡重湖。

芝山寺感事

偶到芝山寺，遥傷薦福碑。霜雪十月動，秋戰萬家悲。凉入丹楓墮，崕高黄葛垂。洪鈞融萬物，黔首獨旌旗。

龜峰

立壁有天地，浮雲無古今。仲冬諸客到，落日亂峰陰。峭峽通人過，危巖把酒唫。奇多看不徹，昏黑更登臨。

泊安仁

官舟商泊同，城近月濛濛。戍鼓夜長擊，漁燈時自紅。烏鵲枝難穏，豺狼穴易空。向來論大樹，心切古人風。

鉛山

山水交閩越，東南古縣聞。一峰晴冒雪，兩水晝蒸雲。石井鵝湖倚，車盤鳥道分。儒官荆棘裏，寒葉痛紛紛。

市汊夜泊

此夜章江月，無端照獨舟。人生真梗泛，歲暮且帆遊。臘逼寒燈焰，波吞霽雪流。坐吟風鴈起，漁笛滿前洲。

明遠樓春望

貢院初開閣，春陰獨倚欄。柳邊千艦聚，花裏萬家殘。風雨江聲壯，兵戈地色寒。斷腸沙鴈北，羣起向長安。

豐城夜泊

夏至北風至，晩晴凉意增。江船逼新月，沙色亂疎燈。暗槳故相撥，浮陽還自蒸。倚檣看劒氣，仍見斗間曾。

舟往臨江即事

直㟁含風細，中江放舸安。地隨帆席轉，風進晩潮殘。霞樹迎牕過，晴山卷幔看。遥驚雙浴鷺，色舉向雲端。

雨泊豐城

古岸花層濕，陰江鷗半飛。波廻撼船重，雨側入簾微。潭愛金華湧，亭傷寳氣稀。二年三歴此，腸斷北舟歸。

夜行旴江

燈火遵山閃，旌旗折路頻。仙壇杳不見，片月故須親。土俗漸異楚，人言多雜閩。豈無嚚不足，訟簡愛吾民。

赴新喻

露樹且烏啼，孤舟晨向西。蕭灘千百轉，昏暮到羅溪。古驛屯雲密，平沙沒日低。揚帆更前去，月夜不須迷。

自進賢趨撫州

炎域霜何厲，寒原木欲稀。肩輿隨落葉，晨日上征衣。路勢東南轉，北風鴻鴈歸。東鄉新血戰，巢破鳥猶飛。

雲山渡

渡古雲山積，江明日色饒。霜融水更落，野靜路堪遥。冠蓋行相望，干戈氣未消。傷心弄兵者，汝業本漁樵。

玉峽驛夜泊

暑泊無風夜，江船深自凉。雲纎沾葛細，月湧去波長。古峽銜孤驛，名山引玉梁。前途堪躍馬，旦發問仙鄉。

白沙驛

沙古幽幽白，江新泯泯清。水銜村作國，山繞驛爲城。萬里將南徼，孤槎且暮征。壯心與落日，的的向波明。

宜春臺春望

古州圖記見，今望臨高臺。人倚楚天盡，風驅湘色來。密雲生曉暝，遠水上春雷。尚有干戈淚，馮軒眼倦開。

澗富嶺赴安福二首

三月赴安城，遥攀嶺路行。前驅真避虎，絶壁亦啼鶯。周覽物色換，極高雲氣迎。俯看南贑路，孤舸會將征。

其二
山行忽百里，步步山情新。蘿擁千盤透，花齊萬谷春。寒暄不異地，憂喜暫隨人。默誦垂堂戒，私嗟名利身。

鬱孤臺

朔日送客返，慨然登鬱孤。悲歌爲閩廣，指顧盡江湖。南俗羌夷雜，北流章貢俱。兵舸尚滿眼，繹繹詣饒都。

曉至鄔子驛

湖夜乘風過，天明見驛樓。數家依獨樹，落月隠春洲。日抱越峯上，江奔吳徼流。姚源東水外，兵甲氣還浮。

再至玉虚觀

龍沙欣自昔，久泊遂今期。雨露新松大，丹青舊殿移。岸雲通繡栱，江日抱金池。欲倚門東閣，愁看日暮時。

仙樓

仙樓忽欲暝，鐘鼓下江煙。獨坐一燭秉，當門新月懸。石寒壇近斗，沙靜樹浮天。半夜朝羣帝，珊珊羽節還。

謝巖秋日始集

百戰江山在，吾來草木秋。孤城洞口落，襄水席邊流。去國雙王粲，題巖只謝侯。醉歸憶山簡，飛興習池頭。

秋望

蝶戲猶餘蕊，蟬吟已怯枝。乾坤入漢日，霜露望鄉時。屈子偏生楚，王通不負隋。晩楓江更苦，莫上峴山祠。

古城春望

陰陰日欲暮，迢迢春望稀。野色吹寒立，林鴉逆雨歸。孤城還麥秀，白首且花飛。臨路長楊嫋，前朝今是非。

東陂秋汎三首

久説東陂好，今陪上客遊。綺筵開畫舫，哀笛奮中流。舞每低輕燕，歌先起白鷗。稍前休更進，吾愛荻花洲。

其二
水寺通人少，松亭隔芰荷。問僧舟暫艤，登岸酒同過。草木秋風入，湖山晩色和。返橈須痛飲，前路滿漁歌。

其三
進艇晨烟碧，回橈晩日黄。宿禽喧亂葦，饑獺竄空梁。放浪形骸得，牽纏世路忙。要君待明月，此水是滄浪。

與駱子遊三山陂三首

庫部平生友，湖山百代心。追思宫闕地，蕪沒水雲深。連馬穿蘆入，羣鷗坐石吟。誰能堪落日，莽莽古城陰。

其二
丘壑胸應滿，乾坤眼獨真。揚鞭指河洛，立馬説周秦。古墓笙歌地，前朝戰伐塵。秋風颯颯起，白草正愁人。

其三
日扇逢林却，風旗改路廻。悲凉元此嶽，攀陟復何臺。雲破遠峰出，天秋孤鴈來。明朝異南北，歸騎莫教催。

上方寺鐘樓

臺上一鐘鳴，登臺萬里平。蒹葭天正遠，雲氣暮還生。饑雀喧空澤，黄蒿斷古城。不堪臨眺屢，况是感秋情。

上方寺鐘樓晚登

危閣秋登霽，寒煙晩坐重。長風欲動地，落日故銜峰。葦颭騰雙鶩，雲拖挂一龍。此懷吾不淺，怪爾暮鳴鐘。

春晴野寺和李大

野闊愛春幽，新晴覓寺遊。立僧當徑望，融雪向門流。淨色悲諸界，浮生哂一丘。憐君厭囂俗，行處即滄洲。

城南夏望和王相國

散步郊南望，雛鴉欵欵飛。園林惟草色，時序已絺衣。試粉蓮初膩，殘香楝乍稀。亦思河朔飲，無柰賞心違。

春日臺寺

寺僻春還麗，人閑午任遊。行隨碧草遠，話爲老僧留。池竹晴常潤，龕花晩更幽。塔端兩巢鶴，怪爾亦優游。

金山三首

狂瀾日東倒，此嶼忽中流。蜃學樓臺結，龍專澒洞遊。光涵天上下，影變地沉浮。解識超三象，何須問十洲。

其二
歴險仍攀閣，窮高更指臺。一身銀漢上，四望鏡波開。吳楚地形伏，江淮秋氣來。暮潮益滚滚，風葉下崔嵬。

其三
寺立江心古，人遊秋舸新。魚龍狎不浪，草木潤長春。忘險卑崇搆，貪奇健病身。無爲孤柱恐，焦嶋接嶙峋。

空同集卷二十四　五言律詩一百首

陶行人宅贈

大道僧門對，蕭然陶舍深。未論五楊柳，真懸一素琴。坐向霜烟夕，時聞鴻鴈音。城笳流海思，邊月起秋陰。苦勸蒙騰醉，應懷長别心。但看得雲翼，冥冥誰竟尋。

酬京師友人見寄

浮雲悲故國，積水起鳴雷。不見長安日，愁登古吹臺。故人三月别，天上一書來。欲問經行處，山中杜若開。

繁臺餞客二首

異地同爲客，看花更屬秋。雲連去國目，鴈引望鄉愁。隴樹迷關道，吳山蔽驛樓。忍将宋玉恨，還共李膺舟。

其二
萬里遊燕客，十年歸此臺。只今秋色裏，忍爲菊花來。霜露凝秦望，衣冠餞楚材。不堪分袂苦，落日一鴻哀。

送秦子

梁國秋砧滿，范陽風葉稀。如何故人去，不與鴈同飛。北路薊門古，寒天易水微。君行莫怨霧，霜日指南輝。

聞李公寓郊園寄贈

幾日棲東嶼，昔林今若何。主人能醉客，世事且狂歌。黄鳥晴吟竹，紅蕖晩出波。自憐門士末，眠病阻鳴珂。

答伊陽殷明府見寄

古縣垂新柳，獨吟酬好春。琴清山在眼，花碧酒隨人。柰此河陽少，曾於漢署親。郵筒定不惜，有句念沉淪。

寄殷明府

自枉去年札，約爲嵩少行。夢常飛洛水，詩屢到伊城。蘿殿王喬舄，花臺子晉笙。君行奮雙翮，吾此學長生。

其二
可怪伊陽尹，冬來不寄詩。徒懷白雪調，況逼暮雲時。日落山城黑，風鳴邑樹悲。身危屬撫字，爲爾一凄其。

送鮑生下第南歸

只期横直上，豈料戢鱗歸。抱玉終難掩，投珠安所稀。秋風吹獨馬，落日照征衣。南到江亭上，還瞻北鴈飛。

杭刑部淮談其師鼒

國難逢驕敵，時危惜俊才。鹽車在泥淖，騏驥亦悲哀。片月清秋照，商風一夜來。思君不相見，惆悵對西臺。

南陽宅訪徐禎卿

東閣能留第，南人暫亦居。琴書遷卧内，騎馬到堂除。殘樹喧巢鵲，微風走壁魚。追思秉鈞日，冠蓋爛盈閭。

張子抱痾避喧山寺闊别旬月作此懷寄

楚楚張公子，悲吟度歲華。棄官臨野寺，服習向山家。石髓遇不識，黄精春始花。洞中日月秘，强食勝丹砂。

寄錢水部榮

雪時揮袂别，見雪即懷君。河館冬難暮，沙洲晩更雲。清爲蒼水使，靜對白鷗羣。昨夜尋君夢，微茫路不分。

風夕柬徐子

嚴冬萬卉寂，朔吹迥添愁。嶺日微含照，川雲半逆流。頻齋忘肉味，乍冷覓羔裘。差勝山陰夜，能孤訪戴遊。

送舍姪木還汴

天涯逼除夕，念爾獨歸人。夜宿蘆溝雪，朝逢易水春。爲駒先汗血，藏劍莫愁身。到及張燈候，遥知戯彩頻。

得何子過湖南消息

及遇荆門信，洞庭秋已凄。湘江饒苦竹，幾聽鷓鴣啼。馬援留銅柱，王襃祀碧雞。向南衝瘴癘，藥物去曾携。

憶何子（其兄時爲巴陵知縣。）

憶爾辭京日，余歌萬里行。經秋無過鴈，索處若爲情。去已窮滇海，歸應滯岳城。鳯凰池上草，春到爲誰生。

何子至自滇

醉折荷花别，寧期花復開。川原一回首，雲日共徘徊。知向百蠻去，云從三峽來。進舟雖一賦，胡棄楚陽臺。

春歸柬謝員外

寂寂鳴禽變，陰陰弱絮飛。煙花從客久，風雨會春歸。且盡追隨飲，休傷節序違。無端臨暮景，翻憶謝玄暉。

晩過序上人

塔日微微墮，禪居隱隱涼。軒開惟有竹，坐定始聞香。萬古風塵地，三生水月鄉。頻來尋白社，不爲禮空王。

再過序公月夜

歲已殘冬逼，月餘今夜圓。光侵僧磬發，清傍佛樓懸。鳴鳥疑深樹，高雲靜暮天。夙心如解此，更欲問何禪。

晩過定上人

中秋鏡閣臨，向晩過西林。月自湖間動，鵲翻祇樹深。靜宜鐘磬發，寒更塔廊陰。萬物輝今夕，悠悠塵外心。

秋雨訪李鍊師

便靜尋丹侣，飛梁度赤城。洞花含雨落，階鶴下松迎。雲霧生仙袂，秋寒咽鳯笙。余情會浩蕩，先品步虚聲。

送鮑光雄南歸

世事風波遠，悠悠素髮新。乾坤萬里色，江海獨歸人。岸柳牽行舫，汀花照暮春。山中采芳杜，好薦北堂親。

田生聞余浩然訪於東郭花下酒集二首

花林吾自酌，見覓爾情親。轉覺花饒笑，翻驚蝶趂人。百年秦地客，萬里宋宫春。酒罷烟城暮，無言對愴神。

其二
令兄真國士，吾子更超然。同住孤城裏，相邀東郭前。攀桃映落日，折柳向春天。更有梁臺約，風塵入暮烟。

佘氏園莊二首

無端二月至，不分百花開。林坐斜陽入，郊暄沙色來。穠葩偏近牖，弱柳故臨杯。共是天涯客，無辭酩酊迴。

其二
百年吾不醉，一歲幾何春。況接桃花暮，難禁柳色新。君爲避世客，余是放歌人。爛熳題詩徧，林鶯莫漫嗔。

庚午十月佘氏東莊

南客招延屢，東遊野興高。乾坤侵肅殺，雲木半蕭騷。暖澤喧饑雀，冬林秀晩桃。時清還浪跡，痛飲笑吾曹。

送人還關中

見君驅去馬，忽起望鄉思。華嶽寒逾峻，涇河繞自遲。躬耕爲谷口，把釣憶皇陂。何日一尊酒，南山對不移。

寄贈内弟玉園居

城市憐余獨，鄉居見爾稀。年華仍雪樹，疾病有柴扉。烟起浦欲瞑，沙寒鴻自飢。一身固不保，萬事莫嗔違。

毒熱在獄呈陳運使斆暨潘給事中希曾

此地饒炎熱，南中恐未然。有風翻助暑，揮汗欲成泉。鳥避棲深葉，蠅喧集滿筵。百憂吾共汝，流涕北風篇。

延慶觀訪陳州王君

珠閣晴逾麗，仙林午自和。我來驅獨馬，笑爾溺雙鵞。臘雪融樓薄，溪風傍竹多。雖非宛丘習，吾醉亦婆娑。

徙泰公方丈秋夜

秋林風色暮，游子念征衣。鴻鴈俱高起，江山獨未歸。月臨蓮室靜，螢傍竹林微。喜對離羣友，吾生本息機。

康狀元話武功山水

夢寐關中好，連年未得歸。側聞武功勝，佳興益翻飛。水繞褒斜出，山從盩厔圍。因君覓水竹，爲買釣魚磯。

發京吕狀元送出城

旭日清霜麗，關河獨鴈飛。征蓬各自遠，會面後應稀。渭水縈秦塞，南山繞漢畿。料君鄉思切，只恐未能歸。

答何子問訊三首

伊汝投簪日，憐余罥網羅。江湖鴻鴈絶，道路虎狼多。萬死還鄉井，潛身葺薜蘿。天涯歲仍晩，無路覓羊何。

其二
仲夏辭梁地，中秋出夏臺。醉行燕市月，留滯菊花杯。日暮千行淚，天寒一鴈來。亦知張季子，不爲食鱸迴。

其三
弱冠真憐汝，投閑更可哀。山高桐栢觀，水曲范滂臺。假寐憑巖桂，潛行倚岸梅。此時誰借問，日短暮寒催。

阻雨明港寄何子二首

白日雲猶動，青山雨忽來。計程今夜會，策馬出村回。月對荆門上，天從夢澤開。旅燈依港宿，吟苦獨徘徊。

其二
微微山日舒，彼美碧山隅。信宿猶難遣，經年秖重吁。花含明日艶，月助此宵孤。久擬申城醉，香醪語爾沽。

賢隱寺集贈

水落移舟穩，山行酒暫隨。寺高垂路細，林密見僧遲。樓閣登臨日，江淮獨去時。不應聊駐此，愈重白雲思。

漢上遇鍾參政

長安一爲别，十載但書傳。我自河南至，君來自沔川。偶逢知萬事，重會是何年。館靜風依馬，江鳴雨濯船。情多看轉默，酒後惜分眠。明發孤帆疾，愁經大别邊。

贈鍾子漢上

君爲薇省使，幾度紫薇開。髮以憂時白，舟廵累月回。漢川驚會面，江雨助停杯。已約同船下，安能曉霽來。

獨對亭贈人過訪

孤亭瞰巨壑，五老對銜巵。日出峰烟起，風涼谷樹悲。石泉秋聽急，山路晩歸遲。異日東南賞，應深廬嶽思。

發貴溪高子輩舟送

旌旗飛近邑，鼓吹送前舟。禮餞諸生侍，英寮並節遊。長風驅暝色，密霰響寒洲。見月帆猶進，山陰恨子猷。

寄贈林都御史二首

錦水啼鶯起，巴山春望微。干戈滿眼急，江漢一舟歸。花送琴書色，霜留斧鉞威。所傷豺虎亂，公也息鷗機。

其二
諸葛能安蜀，穰苴本善兵。向來優起詔，翻作急流行。老益丹心壯，憂惟白髮驚。秖憐川父老，涕泣挽歸旌。

贈何君辭官歸里

三年牧夷郡，萬里竟歸舟。瘴離程番雨，雪乘江漢流。琴書頓縣邑，五馬向山樓。棠樹苗民種，清陰應舊州。

新喻遇薛子送贈二首

故舊日益遠，寸心奚所安。雨留杯酒暫，明發楚途漫。炎暑百蠻盡，風霜五月寒。知君近南斗，時倚鏌鎁看。

其二
解劍别此水，憐君向桂林。徒持一杯酒，其柰故人心。瘴癘秋行霽，沅湘馬度深。衡陽雖更遠，莫遣鴈書沉。

立春寄楊君京口

一水相望隔，飄飄楚越身。北風猶送雨，南國暗增春。雲入金山接，波添彭澤新。妙高峯上酒，對酌是何辰。

顧子謫全州贈二首

楚城悲遠望，君去更悠悠。十月逢南鴈，章江況北流。寒沙帶宿莾，霜日下孤舟。明發湘東路，應添吊屈愁。

其二
蒼梧遺舜跡，白雲秋氣愁。君得人文地，相傳是此州。山連夜郎密，瘴入桂林收。獨有思親淚，非緣逐客流。

與樾堂子晩步四首

有伴沙行穩，無雲楚望深。江湖席下出，樓觀鳥邊陰。共繫南來跡，孤帆北逝心。徘徊忽復晩，朗月散松林。

其二
晩俯林烟静，居然盡一城。江圍三面白，雨過四時清。沙廣偏升月，花疎轉喚鶯。可言南岫矮，青概斗牛平。

其三
北郭浮沙暝，西山擁坐真。日猶銜殿閣，江已下星辰。禹服苗風雜，豐郊劍氣伸。獨嗟征艦日，歌吹滿城闉。

其四
美樹沙能秀，高花夏不疎。江山百戰後，登眺兩人初。楚月垂鮫淚，燕山澁鴈書。異時羊續壁，喜接豫章魚。

九日楚山太華君同登

不入襄陽府，秋山每自來。那知楚峰上，還共菊花杯。帽落層雲迥，風生萬壑開。却思羊叔子，峴首獨悲哀。

送鄭生南歸二首

梁園杯酒罷，江上泛舟歸。白日孤帆隱，青天一鳥飛。路分和靖宅，潮接子陵磯。羡爾隨玄豹，還山戯彩衣。

其二
挂席南風便，烟霞北望深。逢人著皂帽，采藥鍊黄金。五月三江路，扁舟四海心。方山有叢桂，誰與結雲林。

繁臺書院同邊子三首

壺觴聊首夏，文史更孤臺。地主更來幾，登臨每復陪。徑蘭迎節秀，巗鴿撲驄廻。落日凭軒外，蒼蒼四嶽開。

其二
駐賞林紅減，登吟野緑圍。故人率爾遇，時序暗中違。氣突芒碭斷，雲低孟澤飛。昔賢誰復此，無羡酒酣歸。

其三
興劇攀巍坐，翛然俯日斜。亭扶盤石樹，崖綴殿春花。薜服賓游幰，青衿閃釣槎。綢繆不欲别，風野暮鳴笳。

臺館訪李秀才濂

李生梁國彦，少小事沉冥。春日古臺上，獨行楓樹青。花侵映雪壁，鳥下草玄亭。野濶看無際，浮雲似洞庭。

寄許監察二首

爲問乘驄使，經春北未廻。句刪淇竹寫，尊泛鄴花開。昏曉行山外，風雲每自來。不知銅雀上，臨望幾徘徊。

其二
初擬周三晉，何時已百泉。吏人跳水外，驄馬白楊邊。坐憶孫登嘯，行吟衛女篇。倒看峰不極，炎日有霜烟。

柬黄子二首

約隱情非飾，今歸悔即遲。田園荒欲盡，親友半相疑。杯酒惟黄子，儒門是白眉。可能東郭柳，日往聽黄鸝。

其二
徑菊陶能得，田瓜邵獨勤。爲農消日月，倚杖看風雲。插柳俄成樹，籠鵞忽一羣。不須憂萬事，客至且醺醺。

許君話遊感舊四首

幾日離泉上，泉香滿繡衣。坐談觀水事，想見采菱歸。石柱新留姓，山藜亦借威。知君薄朱紱，興在白雲飛。

其二
泉館舊曾到，跳珠今若何。數年魚不小，題壁客應多。照日輸金浪，回風散錦渦。君令樹菡蓞，勿逼古龍窩。

其三
亭榭逢君復，源泉改色流。噴珠連地涌，仰鏡合天浮。掇蛤曾兼石，移家欲狎鷗。獵心萌自鄙，日往水邊頭。

其四
昔訪仙潭鯉，春陰阻獨行。至今看絶頂，長日有雲生。爾昨褰帷過，同深把釣情。何時掣金鬛，携手萬峰晴。

酬唐禮部見寄二首

僕疎鹵蕪鄙人也，舉世棄焉。於唐無一面之雅，廼今辱拔羣之顧，偉文法筆，吐露悃愊，僕奚以有此哉！
萬事中年懶，諸人近日疎。不忘惟墨客，願見有音書。倚伏休詢鵩，生涯且釣魚。問奇終缺酒，不是草玄居。

其二
蹈虎看賢達，攀龍幾奮飛。長歌百年内，慘淡萬情歸。種竹從過檻，栽桑不慮衣。神交古有在，莫遣北鴻稀。

贈張工部汴上

天意焚宫殿，臣心急棟梁。未花辭魏闕，酷暑向咸陽。遇我真傾蓋，憂時每罷觴。塵沙一萬里，分手向垂楊。

答許監察百泉和章兼泄所懐三首

疎迂甘病足，天地合藏身。未即辭城市，何緣謝世人。恨無山在眼，願與鹿爲隣。暑日情真倍，蕭蕭水石濵。

其二
吾門客不到，永晝雀堪羅。竹色間巾拂，池涼颭芰荷。片雲蹙日卷，雙燕掠蟲過。忽憶臺端使，詩成只自哦。

其三
睡起看雲坐，敲門報吏來。受書驚鯉躍，投李得瓊廻。思爲源泉劇，辭遵比興裁。不須共林石，三復野情開。

和許監察聞報之作

忽爾西邊信，飛傳過洛陽。幾酋齊豕突，何將最鷹揚。殺氣黄河接，烽烟紫塞長。籌兵有諫疏，早晩達明光。

送張監察還朝

北極星辰入，山河斧鉞歸。烏爭車鷺疾，雨逆蓋雲飛。御柳元摇珮，臺花且襲衣。聖心虚采納，忍使諫書希。

伏日許君館亭晩酌

暑閣寒風暮，林亭透日疎。俯池閒白羽，把酒躍金魚。興觸山花發，心同水葉舒。孰言臺務劇，鎮日有琴書。

其二
樹色寒文簟，池光隱玉壺。敞筵真不暑，愛客忽忘晡。烏返爭栖柏，魚懽自戯蒲。回思闤闠子，天地一洪罏。

送陳左使赴貴州

萬里洞庭西，秋風入五溪。瘴天開斧鉞，山驛斷虹蜺。水出牂牁繞，城臨井宿低。堂間花樹紫，簫鼓閱雕題。

其二
郡縣收殊俗，封疆託此臣。去披炎嶺霧，坐使瘴花春。獠部知徭賦，夷官學縉紳。誰期召伯樹，蔽芾五溪濱。

早秋監察許君見過

五柳驄偏繫，三山雨乍過。夏蟬猶咽竹，夕露欲傾荷。眷此青雲客，懷余白石歌。相看恨易晩，燈火發烟蘿。

寄王贛榆

自汝謫東縣，朝朝看海頭。書纔一紙到，别已十年周。日就晩潮落，城浮淮水流。知君負楚調，激烈向清秋。

寄李濂兼呈何子（仲言，何遜字。）

識汝塵埃際，飛騰步步高。許身元稷契，努力更風騷。暫亦遊香署，終能奪錦袍。仲言應過數，萬里兩鴻毛。

寄王生

重九書新寄，他時意獨傷。故山吾别久，籬菊晩誰芳。日月徒鴻鴈，乾坤尚虎狼。松楸圍幾大，人發淚千行。

酬寄徐子秋日登鏡光閣見憶

歲晩湖間閣，秋臨共爾曹。路疑銀漢上，身近紫宸高。霜色諸天鏡，窗風四海濤。别離誰復此，檻望獨揮毫。

贈孟明府自桂林量移汶上

少年東邑宰，萬里北還人。桂已他時苦，花須滿眼春。偶逢思宿昔，臨别見交親。莫小牛刀試，元爲驄馬臣。

寄王子蘇州三首

獨立望南天，秋空月會圓。此時一樽酒，憶爾隔嬋娟。並馬遊燕日，孤舟去越年。斷腸今萬里，心折暮江前。

其二
三十烏臺使，投冠竟黑頭。田園是故里，江海有新舟。把酒看鴻舉，開窗面虎丘。不須慨今古，吾伴鹿麋遊。

其三
舊交多鬼録，吾子獨仙鄉。幸自饒强健，何心說廟廊。稻輸吳郡白，橘足洞庭黄。飽飯教兒女，攤書日滿牀。

寄孟縣張明府

同年多出宰，獨爾得河陽。背郭圍王屋，開門對北邙。詞章前令掩，桃李舊花香。何日乘雲起，雙鳬入帝鄉。

酬徐子春日登樓見寄

三月垂楊合，風花滿帝州。伊予直北望，爾上幾層樓。紫塞連天起，黄河抱地流。春烟動萬里，何處覓前遊。

送許監察還朝二首

杯酒豈無友，知音誰復多。君今萬里去，吾柰好春何。路草隨軺碧，山鶯近驛歌。尚思文話地，驄馬月中過。

其二
吾園花爛熳，子特駐驄看。偶念明朝别，先違兩地歡。勝之元執斧，陶氏合投冠。去住情俱得，離杯莫放乾。

再贈許君

緣岸百花開，樓船三月廻。人依鐵甕望，鳥避柏烏來。禮樂還朝疏，山川畫笏才。太微遥已入，新彩近三台。（畫笏，虞允文也。）

空同集卷二十五　五言律詩一百首

邊君生日來訪時近中秋不虞雷雹二首

怪爾生辰日，高軒特過吾。秋驚飛雹至，雨逐去雲無。上壽須君子，同聲愧老夫。毋勞問隱顯，乘月有清壺。

其二
雹過天仍雨，庭空晩復雷。連牀慨往昔，阻馬得徘徊。暗蕊香賓席，秋燈焰壽杯。非君有家慶，肯放夜軺廻。

繁臺院閣餞沈子之雲南并懷劉子二首

斗酒重陽後，危樓萬里前。停雲忽蔽地，起鶴故横天。斜日留傾蓋，疎花影别筵。忍看驄馬使，遥向碧雞邊。

其二
豈料吾劉沈，提刑繼入滇。經過此臺上，共醉菊花筵。日落杯光動，樓空海色連。無論即萬里，身世轉蓬前。

送姪木甥嘉會試

二子趨南省，同車向北燕。苦心衝鴈雪，得意佇花天。合浦珠光會，豐城寳氣連。諒懷鵬舉志，吐膽鳯樓前。

繁臺冬餞翟子三首

野館逢君日，相逢復惜違。暖崖花尚發，冬樹果初肥。斧鉞從天至，家山傍海歸。懸知稱慶處，不獨錦爲衣。

其二
邦君榮大禮，星使返三台。路指東方入，尊留南郭開。館深松自靜，筵暮月還來。明日山河異，無言不醉廻。

其三
爲慕梁臺勝，紆君駐馬觀。風霜當夜急，樓閣近星寒。酩酊猶更燭，徘徊數倚闌。知君有家國，忍向北雲看。

丙子生日答内弟璣

今夜今年聚，誰知骨肉稀。汝猶悲燎粥，予豈那于飛。對火霜威入，侵杯月色微。斗斜燈更續，不是醉無歸。

雪後寺集夜别王子

僧夜晴遊地，月高鐘磬聞。塔光斜照雪，香氣上蒸雲。客向杯前聚，途於醉後分。别離誰不爾，繾綣獨斯文。

早春懷上方寺

此寺城中僻，邊城野四圍。青天直塔上，落日稱僧歸。殿古松風入，臺春草雪微。覓碑吾不嬾，所慮鳥驚飛。

春日過李氏因贈

偶憶孩童日，能禁老大悲。向來門巷接，長是酒筵隨。禮樂儒門舊，風花世路疑。不須辭夜飲，春月正逶迤。

送鄭生

河冰未盡脫，怪爾駕舟還。言向金陵去，春登江上山。緑波元楚徼，芳草自吳關。寳劍男兒在，那憂行路艱。

柬張含

戰國侯嬴里，梁園李白杯。夏驕惟溽雨，秋弱尚鳴雷。病館經旬滯，歸旌萬里催。别書期早寄，莫俟北鴻廻。

憩長葛端壁寺偶遇使人王卿齎監察毛君詩劄到困頓中口占馳寄亦咎遊山之約

遠爲長葛憩，忽接許昌吟。不覩暮雲句，那知春别心。早花連潁岸，晩日下嵩岑。咫尺盟難踐，何須問古今。

月夜柬張含

風餐凉雨過，露坐晩林幽。汝對梁園月，孰如金齒秋。常星皆北拱，滇海獨西流。萬里清光再，應懷今夜遊。

送張含

明發車南指，滇城更復南。秋驚洞庭葉，雪壓貴州嵐。念汝此行遠，求官今尚淹。保昌山塢側，好結望京庵。

秋日讀王子赴江西時諸曹贈行篇什感賦

接攬西江轡，同懷振鐸年。匡廬並突兀，鄱水日悠然。子進薇花省，予歸蓮葉船。梁園邂逅地，把酒對秋天。

繁臺送張内史侍母還蜀同毛袁監察三首

幸值高秋霽，何愁蜀道難。顧瞻知國念，跋涉爲親歡。露菊沿江熟，風林過棧寒。故園如有夢，應在五雲端。

其二
翰苑飛名久，梁園接席初。文談白日下，凉露碧林踈。劍閣天真險，巴山錦不如。饌親知盡樂，日日有姜魚。

其三
飲暮不歸去，繁臺秋正深。侍臣軒偶遇，驄馬酒同臨。去國三川路，停雲萬里心。西南鴈不到，吾遲尺魚音。

丁丑重九繁臺酒集

高會今秋始，重陽逐歲同。上臺寒日午，開閤古林風。且酌黄花醉，休嗟白髮翁。舊游不須問，天際有飛鴻。

寄王憲使二首

反側須開縣，安危亦仗兵。饒山夾岸密，鄱水向秋清。部使輕裘入，餘黎裹飯迎。怪來服從易，爲懼靖南名。

其二
傳爾提刑地，思予攬轡游。湖山不改秀，蛇虎向來憂。賣劍元能事，褰帷啻此州。范公芳未泯，亭在北山頭。

寄崔内史病還鄴

漳浦新歸客，文園舊病身。乾坤金馬外，杖屨碧山春。書合虞卿著，耕非桀溺倫。漢庭文賦筆，誰及茂陵臣。

早春宴黄宅

岐路風花裏，乾坤醉眼中。事隨年共異，春與昔還同。相聚今何夕，相看各己翁。夜和杯更暖，休負燭花紅。

送右轄王子逼除赴嵩山之役以獄事

遽有嵩山役，恰然逢此春。旌旗拂岫（一作袖）入，車馬駐蘿新。坐愛溪花發，行憐寨獸馴。時雷蘇萬物，君重係纍民。

送佘生南監

江門柳色暗，四月浪花高。爾抱魚龍志，休隨雀燕曹。金山入紫氣，璧水動青袍。倘慮音書隔，南風有順毛。

繁臺秋餞何子二首

會少憐君暫，臺孤引望頻。清秋屬過鴈，落日有征人。華嶽元通洛，黄河不棄秦。異時愁獨上，千里見嶙峋。

其二
候吏催遲暮，遊人怨解携。十年内供奉，萬里竟關西。地古饒文物，時平罷鼓鼙。廵行有佳興，應徧絶崖題。

再餞何子

武塲重布席，文士此分襟。人世東西路，秋天旦暮陰。杯光摇弱草，庭色下饑禽。他日關中使，無忘汴上音。

喜李生自京師歸

北極星齊入，中原爾獨歸。田園自松菊，身世有庭闈。魚可一錢買，花常四季飛。感時臺莫上，恐濕賈生衣。

送柳儀賓進聖節表

萬國生辰表，天王北狩時。雞鳴元紫禁，虎拜亦丹墀。漢樹霜楓古，堯蓂露莢移。無辭醉宫酒，當是舊朝儀。

中秋别鄭生

别離誰獨免，此别是中秋。爾上袁宏艇，予登庾亮樓。羽衣飄北檻，漁笛起中流。炯炯共明月，那堪兩地愁。

已卯元日内弟璣見過二首

内弟元朝過，柴門午一開。栢尊吾足辦，椒頌爾須裁。天地冰霜變，江湖日月催。鬢毛斑欲甚，誰忍復春來。

其二
汝今年四十，而我八年多。世路憐書劍，生涯笑薜蘿。遊將花並放，醉擬鳥同歌。莫問朝元日，傷心是玉珂。

送戴氏

兩河飛雨盡，萬里不塵沙。白馬朝天客，春風御柳花。聲名新上計，袍笏舊傳家。諒有蘭臺擢，應難捨伏伽。

寄毛監察

江漢歸鴻鴈，乾坤罷虎狼。薜蘿吾故土，驄馬爾何鄉。㟁樹霜先赤，籬花晩自黄。向來杯酒地，臺柏但蒼蒼。

雪中鄭生見訪

萬户風花起，吾門爾一開。驚看破履跡，笑指白鬚來。驢爲登橋熟，船非訪戴廻。今朝梁苑賦，合試賈生才。

雪中蘇生以詩見過

楚楚眉山裔，儒林羡白眉。朅來白雪裏，惠我陽春詞。結綬終相慶，投珠莫自悲。長安馬蹄疾，是爾看花時。

春初大道觀訪蘇生

草生壇雪盡，宛宛孤雲輝。怪爾黄庭罷，雙鵝不換歸。牕鐙留夕照，欄竹伴春暉。安得頻過此，談玄兩不違。

寄陳浚

借問垂雙翅，何時奮一飛。黄金不易就，黑髮漸應稀。山雪騎驢出，江風捲釣歸。所嗟冠蓋地，獨爾薜蘿衣。

贈僧懐讓越人也嗜酒其居有借樹軒

訪舊來東社，焚香對病禪。素琴真與寂，濁酒反通玄。隣樹當經牖，春花落講筵。不逢支遁語，誰解越中傳。

逢郟王子

相思汝水月，相見帝城春。紫邏雲煙逈，青門柳色新。豈如題鳯侣，疑是好鵝賔。醉即揮鞭别，金龜報主人。

徐子過别因而留宿

豈是陳蕃榻，能淹孺子棲。無言向春月，難寐及晨鷄。鈎幔回牕色，梳頭過鳥啼。如何艶陽節，與爾惜分携。

洪法寺遇鄉僧

爛熳春遊處，重來冬日凄。風松猶故壑，露葉已新蹊。廢井浮陽出，巍阡凍霧棲。逢僧話鄉曲，寒望轉萋迷。

送張生還金齒二首

萬里來何事，三年此復過。高秋鴻鴈下，落木洞庭波。歲月長途老，風雲後進多。百蠻家更遠，自愛莫蹉跎。

其二
大雅流重譯，殊方挺上才。批鱗書幾上，塌翅首頻回。白髮南荒路，秋風北宋臺。三杯邂逅地，爲爾一徘徊。

送鄭淳入閩

江海發春濤，南浮二月舠。花行浙口盛，雲近武夷高。土布離鄉貴，杉鷄詫客號。延平津倘過，珍閟匣中刀。

送王左史入覲

帝里花應待，王筵醴暫違。舟從春水上，人是錦衣歸。日月瞻新衮，風雲壯舊畿。辭朝君即返，莫賦北山薇。

送姪竹赴京聽除

皇王寳歷開，汝上黄金臺。氣色三光正，人心萬國來。拜除將檄入，辭謝袖香廻。幸會風雲路，行伸騕褭才。

送長垣尹赴召二首

君赴蘭臺召，誰看此縣花。久知驄是馬，當許鷺隨車。日月新明主，乾坤舊一家。異時縑帛賞，應首及孫伽。

其二
要地徵名尹，新朝急俊臣。班升玉笋曉，臺散紫蘭春。萬水元趨海，群星自拱辰。誰言大河上，白首有垂綸。

寄熊御史塞上

漢官持斧處，天險惜離群。塞口孤城斷，峯腰細澗分。胡天秋更慘，殺氣暮還雲。定有憂邊計，緘馳達聖君。

秋日王子臺上

暑霽名王會，臺成上客過。清秋疎草木，落日上笙歌。天地銜杯盡，風雲傍檻多。聖明今御極，誰復慮干戈。

酬錢子錫山之招

南遷公約我，北望我懷公。陽羡春芽秀，荆溪早稻紅。乘槎伍胥口。采藥洞庭東。何日酬吾志，江濤日夜風。

送王子如淞江

寳劍寒無色，蒼然海上行。異書探戰伐，高論動公卿。何日爲毛遂，前身是賈生。誰憐同學子，章句獨虚名。

晩過孟氏雷雨遽至會王子亦來二首

王褒真畏友，孟浩復多才。下馬雲徐暮，開尊雨驟來。疾雷當户落，驚電觸簷廻。坐待明星出，無疑曉漏催。

其二
霽月出還沒，驕雷東復西。千門螢火動，六月候蟲啼。共是天涯客，能忘雨後題。吾詩催仗汝，好放片雲低。

僧園秋集同田生二首

榴竹晴相媚，秋光滿給孤。微風捎果重，殘暑入林無。寳塔金杯映，青天白鶴呼。不須談浩劫，吾醉亦忘吾。

其二
自笑紅顔日，僧今白首看。秋風修竹過，臺殿碧梧殘。鐘磬昏仍起，壺觴醉不乾。塔層思盡上，恐逼斗牛寒。

春日宴山泉王子之第同左田二子二首

入殿笙簫合，開筵錦繡圍。苑枝春競發，臺日晩猶輝。語燕窺吟管，飛花坐舞衣。二豪同酩酊，與爾月中歸。

其二
已恨韶華劇，能孤爛熳游。鶯啼簷樹換，蝶戲檻花流。賔客朝開苑，笙歌晩入樓。但看今會者，孰與漢枚鄒。

酬贈閣老劉公四首

雷奮龍猶卧，雲俱鶴自閑。一杯莘野月，雙屐謝公山。貴客常辭避，田夫數往還。桂庭秋偃蹇，公醉拉誰攀。

其二
大號更嘉靖，明公會古稀。老驚詩律健，閑愛醉游歸。庭户羅花竹，兒孫導綵衣。向非千仞覽，那見太平輝。

其三
壽席秋能半，賔庭月故圓。前身金粟佛，今代玉堂仙。兔巧元供藥，龜靈豈算年。蠅頭燈下字，猶注紫霞編。

其四
野緑（一作緑野）情真逸，香山望獨高。酒嫌裴相淺，詩掩樂天豪。公實當三老，吾虛受二毛。人遐室幸邇，音惠莫言勞。

送田生讀書上方寺三首

嗜靜甘違俗，藏修合就僧。緑移開徑竹，寒掃護牕藤。殿閣秋陰下，琴書爽氣增。不須匡氏壁，常有玉蓮燈。

其二
寺壓孤城斷，堂開積水圍。一僧當茗竈，群鷺狎荷衣。被酒時登塔，持書晩坐磯。鶴騰知客至，嗟汝詠而歸。

其三
凉雨滿庭户，泠然松桂幽。隔雲清磬濕，向夜一燈留。螢火輝書幌，烏啼上佛樓。諒多今古意，先著宋春秋。

登鐘樓答田秀才

老足秋能健，朋游嶮益豪。眼當孤閣放，身已百層高。霜壁摇朱杞，風簷落白蒿。生平望東海，一釣有連鰲。

别鄭生

白首還離别，長途倍苦辛。憤時惟按劒，避世謾垂綸。江海烟霜日，乾坤去住身。臨河見雙鴈，杳杳向秋旻。

送白帥留守中都

幕府開淮甸，山河繞漢陵。曉霜迎旆入，王氣及秋澄。弩卧銅牙澁，矛抛緑蘚增。黄金印如斗，應有異時徵。

再送白帥

聖主下龍章，將軍入鳯陽。地盤淮海壯，天擁漢陵長。棨戟新開府，威名古辟疆。卜年元萬世，王道是金湯。

再送鄭生

聞君數日住，使我百憂寛。池館杯觴易，天涯故舊難。久晴冬欲暖，近水晩猶寒。惜取防身劒，慇懃醉裏看。

譚劉二子過賞牡丹二首

載酒來朋遠，尋芳出郭遥。遇花雙蓋住，繫柳一驄驕。野席留香逈，晴尊助艶嬌。誰言闌百寳，吾有玉鸞簫。

其二
學舞花將起，矜歌鳥自來。日筵隨䕃徙，風袂入香開。李白昭陽調，姚黄洛下杯。古今君莫問，且促醉軺廻。

春日寄題崔學士後渠書屋七首

草閣臨何地，花天想後渠。傍墻應植柳，俯岸幾跳魚。好撰王褒頌，休親郭槖書。改元新禮制，側席待相如。

其二
石白雲花瑩，湍青水葉香。野情鷗鳥足，紗帽世塗忘。問字船能過，聽鶯客不妨。無言渾是暇，當有草玄忙。

其三
鮑客春還鄴，崔渠遂盛傳。水溶漳岸日，草碧魏城天。徑竹竿竿秀，汀花朶朶鮮。但無醒酒石，物物勝平泉。

其四
敞敞渠邊屋，煇煇座右銘。竹琴晴愈靜，蘿燭夜還青。洹水明卿月，陳家聚德星。泥中雖近戲，僕隸解談經。

其五
是否龜蒙鴨，將無逸少鵞。内官聊一戲，道士敢頻過。自坐莆磯飲，誰攀桂櫂歌。絶絃知不易，白眼向山河。

其六
賦筆多崔瑗，朋車媿吕安。碧渠何日到，雲樹一春看。南果枇杷活，西郊苜蓿寛。覓君終繫馬，艤棹是何灘。

其七
且養岷山鳥，休焚學士魚。窮通不在我，水竹漫成居。緑薜深藏屋，丹花淺映渠。幾時朝聖主，人擬治安書。

小園花發譚劉二君訂遊涉夏始至三首

尚有春留賞，無言客過遲。砌紅殘芍藥，園緑半荼䕷。邂逅情真倍，追隨酒莫辭。有懷君盡放，得意是佳期。

其二
繾綣杯侵夜，迂徐月轉庭。醉尋松影立，凉愛竹風聽。老去朋情恕，年來世事經。玉繩天歴歴，誰識少微星。

其三
涉夏榴能綻，深更客尚遊。群行逢樹問，獨立爲花留。就月還移席，呼兒重洗甌。醉眸横北斗，曙角起城頭。

送吕廣文四川衡聘

大省文衡重，名師禮聘遥。閣雲搴暑旆，棧月引星軺。古帝蠶叢國，今人駟馬橋。好將楊馬軰，收取貢清朝。

贈孟監司赴任三首（孟嘗知汶上縣，有寄我之作。）

南輟江湖棹，東飛海岱旗。勇辭知至性，强起爲名時。氣節聊城箭，文章孔廟碑。秋風立馬地，莫動季鷹思。

其二
汶上篇仍在，齊東節重過。繞臺新柏秀，匝縣舊花多。海色摇行幰，山雲護詠窩。談天君一問，稷下近如何。

其三
麋鹿游山性，蛟龍卧水心。得雲終一起，食野不孤吟。汝去觀滄海，予常慕孔林。何時挈尊酒，同躡太山岑。

送譚子二首

國謚逾年至，王臣觸暑行。水花邀去節，山鳥勸離觥。久客交人廣，携家念土輕。玉筵頒扇日，應注使回名。

其二
聚賞蜂初課，分携燕已雛。泥驚落夏簟，花憶倒春壺。水路風旗進，晴船暑氣無。五雲赤日外，縹緲是皇都。

贈林監察阻雨郊舘

積雨淹征旆，曾城隔論文。一尊真惜酒，萬里正横雲。京國驄謡屬，閩江道派分。美名吾實羡，何處接高芬。

庭菊紛披有懷王喻二君子

鴈急秋真晩，園空菊自黄。露團翻有色，風度不隨香。却憶初開日，君來夜把觴。忍今看爛熳，獨繞碧籬傍。

晩秋王喻二監察見過二首

自種吾堂菊，無人共把巵。昨來三徑雨，忽與兩驄期。檻霽花逾爽，林寒酒故隨。坐忘俱酩酊，莫遣白衣知。

其二
霜日來驄並，晴杯汎菊頻。古今無逆旅，天地幾閒身。鴈陣寒從急，籬香晩自新。豪吟不知夜，圓月在高旻。

菊日任君見過

繞菊含情立，敲門報客過。惜芳兼酒至，穿徑問花多。冷色留觴斝，晴香出薜蘿。主人猶未揖，先自背叢哦。

其二
吾園秋頗勝，每怕客來誇。偶爾淹杯酒，知君爲菊花。引風真爛熳，吞雨不欹斜。漫墮蕭森淚，人間有物華。

其三
菊筵開遇雨，秋色轉增孤。冷（一作泠）翠元浮席，流香故灑壺。蕊沾卷袖摘，徑滑倩人扶。莫謂無開霽，斜陽酒重沽。

寄鄭生二首

故菊開誰對，新醪悵爾違。耳憎木葉下，心與塞鴻歸。兒女催蓬鬢，家園滯綵衣。問君稱慶暇，何處採山薇。

其二
節序仍黄菊，乾坤更白頭。文章寧益世，衣食暫寛憂。遇客誰談劒，思君獨倚樓。遠江寒細細，似有北行舟。

空同集卷二十六　五言律詩一百首

月夜繁臺會兩監察二首

路葉風交落，臺驄晩並行。時寒物色換，意遠世緣輕。異國同觴地，危樓片月情。暝烟凭檻裏，汴水凍猶聲。

其二
萬里危樓夜，中天朗月時。快心真託酒，凝望轉停巵。野色霜元迥，林光燭並移。依依簷畔鵲，先占獨栖枝。

送李生還郡二首

宦美庭闈隔，情深郡檄催。臘江舟自穩，暮日首頻回。洞橘黄金摘，吳魚白雪來。汝親知更樂，願展治邦才。

其二
伯道吳門水，梁公冀北雲。依親歲聿暮，趨郡袂還分。臘動蘇臺色，春回震澤薰。重過應未遠，良吏漢廷聞。

甥嘉北來出其謁逢干廟之作予爲和之嘉時謫茂州判

汝謁雙忠廟，徘徊幾度吟。暴雲連海白，積水帶城陰。自抆看碑淚，誰知駐馬心。未須悲遠竄，不死是恩深。

【附】曹嘉謫蜀過謁雙忠之祠

直諫匡前代，孤忠激後臣。光猶爭日月，色豈變松筠。弔古千行淚，投荒萬里身。回思犯顔日，斧鉞在楓宸。

送甥嘉之茂州次玉溪侍御韻三首

已詫齊東謫，能堪蜀道行。自甘窮塞竄，爭柰倚閭情。劒閣雲中棧，蓬婆雪外城。大江秋見底，待爾濯長纓。

其二
蜀道元非易，人言此更難。虎風生萬壑，蛇徑動千盤。北望常思闕，西來不爲官。無言羌性異，汝當郡民看。

其三
雪山天地外，經夏雪難消。氣冷三城戍，光通萬里橋。誰言州不好，汝去路寧遥。縱使胡笳夜，猶能夢入朝。

【附】曹嘉次答三首

兩度徽官謫，孤身絶塞行。漢廷收墮淚，蜀道軫離情。玉壘蠶叢國，龍標劍閣城。乾坤形勝地，何處挂冠纓。

其二
我有龍淵物，誰云鳥道難。橋橫江不闊，嶺度雪空盤。感慨悲前事，威稜想舊官。投荒吾不恨，指佞萬人看。

其三
障海功難就，排山力漸消。花心傷繡斧，鳥步習繩橋。郡國西羌盡，星辰北極遙。賜環竟何日，含淚望中朝。

郊園遲王豸使不至

豈少銀鞍馬，衝泥許故游。清風微進草，晴日澹生秋。掃徑童將倦，看籠鶴但收。異時高李會，佳跡至今留。

王豸使至復有此賦

晴游翻幸雨，午出更便風。柳重陶潛宅，花霑御史驄。達人元野性，濁酒本村翁。酌罷桑麻晩，歸燈一徑紅。

【附】曹嘉王豸使至同賦

雨後靑驄馬，風前綠綺琴。檻紛蘭菊色，林響鹿麋音。野鳥隨人性，秋蟲助客吟。煩襟應盡解，接屣坐松陰。

王豸使既返東月皎升乃與李曹二子徑觴吹臺之巔口占柬王子

王歸不待月，二子共登臺。天地劃然皎，山河相盪廻。蟲鳴崖底葉，鴈影掌中杯。爲問山陰客，還能棹雪來。

【附】曹嘉王豸使旣返同賦

皎皎秋圓月，亭亭夜迥臺。光隨車馬上，步接斗牛回。賦雪鄒枚迹，臨風李杜杯。猶憐朱紱客，不共坐莓苔。

秋日吕公西園同玉溪侍御二首

圃勝城能曲，臺高野更秋。席陪驄馬出，情爲碧雲留。移坐鋪林葉，添樽面水流。潛思歌舞地，指㸃問王州。

其二
入院看垂柿，臨畦羡引泉。寒荽自滿地，疎樹不妨天。野老疑旌旆，林烏下酒筵。無云但游衍，公意在桑田。

西園酒半會玉溪侍御瓜代報至再賦二首

北使還朝近，西城返照深。霜情留果實，晩意付花心。風助林皋爽，雲横海嶽陰。兹游如在念，應有寄南音。

其二
勝地留賔切，離筵散酒遲。網魚生躍案，摘棗脆連枝。草夕鳴蛩動，天秋過鴈知。河橋明日事，願盡掌中巵。

見和君病起鬚白輒有所贈亦咎其酒過

詫汝鬚添白，將無病苦形。眼前真過隙，身外是浮萍。客到留碁局，兒呼檢藥經。昔人曾頌酒，吾意不如醒。

和鄭生行經鳯陽

浩蕩興龍地，盤旋踞虎形。海吞淮水白，天插楚峯青。帝宅精靈聚，陵宫虎豹扃。萬年禋祭禮，有道賴朝廷。

初冬見雪和鮑生

密雲初布暝，疎雨忽成花。氣淺冰從薄，寒輕白自斜。敝裘誰念汝，孤棹獨思家。江上冥冥鴈，春風遲去槎。

鄭生至自泰山二首

昨汝登東嶽，何峯是絶峯。有無丈人石，幾許大夫松。海日低波鳥，巗雷起窟龍。誰言天下小，化外亦王封。

其二
俯首無齊魯，東瞻海似杯。斗然一峯上，不信萬山開。日抱扶桑躍，天横碣石來。君看秦始後，仍有漢皇臺。

寄鮑崇儒

去日猶零雪，庭葵遽復花。新詩誰和汝，久客自成家。水國乾侵夏，田風莽帶沙。長淮日易暮，珍重早棲鴉。

送趙訓學滿歸二首

六旬千里客，九載一氊歸。路遠琴書重，官貧妻子饑。塞雲迎老鬢，河色戀征衣。會有秋行伴，關山新鴈飛。

其二
宋代陳無己，唐時鄭廣文。道高官獨冷，名美世同聞。汝挈一氊去，予憐雙袂分。潸潸白首淚，長向渭西雲。

秋過内弟漫賦二首

赫赫乘龍地，蕭蕭羅雀門。桑麻猶世業，書史但兒孫。數過看顔帖，今來爲菊樽。顯親君太晩，願化北溟鯤。

其二
主賔俱不飲，相對坐同深。幸有黄花興，無論白髮心。游蟲紛落日，高葉下疎林。靜裏聞鴻鴈，疑添往歲音。

贈陳生二首

少小期鵬運，于今尚未飛。蒿深仲氏宅，鶉結憲生衣。背郭元桑樹，臨河只釣磯。奉親知不苦，饌有白魚肥。

其二
白屋山中相，黄河水後田。家無釀酒秫，人索買書錢。雨過雲流野，風來浪接天。行行牛角上，猶掛古人編。

【附】曹嘉贈陳生同賦

獨坐玄洲釣，深棲仲蔚蓬。人呼白衣相，家有玉環童。澤近蛟常雨，林空鳥易風。蒹葭霜露裏，誰采最高叢。

七夕雪臺子過東莊

村落元相接，園林亦互游。酒天携榼就，花夜對牀留。忽爾雙星候，泠然萬木秋。誰期白頭日，蕭灑共丹丘。

贈程生東游

鄒魯風猶在，芒碭氣有無。羈心空大澤，儒行乃長途。野艇冰迷鴈，村樓凍集烏。無勞怨歲暮，隨處是江湖。

寄題高子君山别業二首

君山者，江陰縣之北山也。高子獲焉，於是自稱「君山主人」。予聞之，爲作君山詩寄焉。
一山背城起，萬古號爲君。秀攬江心月，雄吞海面雲。金陵通地脉，玉港發人文。羡彼投簪客，中年卧紫氛。

其二
季札墳邊業，春申邑後山。一江平展鏡，兩港曲成環。不雨雲煙擁，長春草木斑。隠君梯萬丈，倘許世人攀。

立春柬鄭生問其愁病

天涯春又至，游子近如何。病久詩難減，鄉遥夢易多。藥苗春尚雪，舟楫海初波。舊業方山下，東風徧緑莎。

送劉尹赴徵

戀别當炎暑，淹留到夕暉。徵書昨日下，循吏古人稀。風樹凉移席，庭萱晩就衣。明朝五雲裏，爭看兩鳬飛。

冬日寺集觀趙帥射

萬里横霜氣，長風快順毛。將軍隻弩發，疊中兩鴻號。取石敲新火，開鮮弄寳刀。回頭問僧者，何處得醇醪。

丁亥寒食柬養素

細雨穠花候，高齋獨坐辰。春風無病物，清世有閒人。樹濕鶯穿穏，泥香燕下頻。遥思養素者，何處卧松筠。

喜程生自吳中回致五嶽黄山人音問二首

爛熳梁園樹，江舟爾恰廻。苑桃惟舊列，墻柳半新栽。枝爲來人嫋，花迎笑口開。吳門春更好，幾上虎丘臺。

其二
黄子吾真畏，程生爾更奇。江城傾蓋日，渭北暮雲時。寳劒神終合，冥鴻性不移。忽思千里駕，慚愧昔人爲。

伏日載酒尋高司封讀書處二首

鄭門古城曲，小築成幽園。爲厭朝簪擾，兼辭人境喧。矮堂交雜樹，炎日駐游軒。默默林中意，相看對一尊。

其二
養寂爲園卧，尋幽當暑過。林深得日薄，地靜覺蟬多。舊業元秔稻，新亭復薜蘿。誰憐朱紱客，遽戀白雲窩。

懷五嶽山人黄勉之

吳下元多士，黄生更妙才。心常在五嶽，名已動三台。系自汝南出，文從西漢來。各天難見汝，翹首獨徘徊。

郊居柬竹溪子

當春弄杯醆，花落恨紛紛。重來日復幾，飛葉滿秋雲。寒流下鴈影，古戍噪鴉群。殘菊猶堪把，長謡獨憶君。

聞吳郡黄山人將遊五嶽寄贈二首

昨報三吳客，將尋五嶽遊。薜蘿堪製服，春水正宜舟。二室雲中峻，三花煙外浮。住居吾幸邇，先肯到嵩丘。

其二
天柱峯頭雪，蓮花嵿畔雲。朗吟惟李白，獨往更黄君。婚嫁今應畢，藜鞵有幸分。共躋恒岱徧，歸著五遊文。

東莊冬夜别程生自邑

萬里孤村夜，疎燈對語心。風枝時響牖，寒月故明林。秦隴新遊壯，江湖舊恨侵。側知南槖重，爲有華山吟。

己丑八月京口逢五嶽山人

夜雨清池館，晨光散石林。一舟相過日，千里獨來心。樹擁江聲斷，潮生山氣陰。異時懷舊意，應比未逢深。

京口楊相國園贈五嶽山人

遠客乘秋至，名園水竹分。林寒翻易雨，池靜合偏雲。卧疴思知己，逢君愜素聞。蕭蕭緑雲裏，誰解有論文。

九日黄花鎮

黄花遇九日，風雨不逢花。水湧石梁斷，溪吞山郭斜。將軍午宴客，欲醉忽聞笳。困苦墩樓卒，經年誰見家。

九日應變齋居

時變逢摇落，齋心對暮天。未擒可汗日，新起泰陵年。聽鴈真無那，看花益泫然。將歸思臨水，愁絶宋生篇。

九日慈恩寺閣二首

寳地元依海，珠林更假山。登臨重九遇，城闕五雲還。歌吹喧侯里，邊烽入漢關。望鄉歸未得，能對菊花斑。

其二
敕寺四圍湖，秋林層閣孤。天空木更響，風落帽還扶。魚群席下躍，鳥影鏡中趨。泛菊看山海，寒烟暮有無。

生日寫懷

臘日明朝是，浮生此歲過。黄雲薄暮積，白髮向來多。壯士看雄劒，幽人戀薜蘿。異時論出處，竊慮各蹉跎。

十二月十日

今日吾兄壽，蕭條自舉觴。燕山非故里，汴水亦他鄉。河鯉行思海，原鴒飛畏霜。客居憐小姪，潛望白雲長。

臘日退朝口號

霽色催寒臘，鷄聲下紫宸。至尊深抱戚，粥食罷嘗新。宫霧戎戎薄，城鴉款款馴。小臣憐歲序，翹首待陽春。

七月十五月食不見追往有歎

月食今年再，中元與上元。春晴燈火亂，秋暝雨雲繁。漢將高城壘，胡塵滿塞垣。孤臣萬古淚，偏灑泰陵園。

月食

有明終不減，暫掩亦何虧。萬國喧呼地，三更鼓角悲。輪生桂與發，光復兔還隨。顯晦每如此，人生秖自疑。

元日汴上雪霽

旭日薰江檻，晴雲麗竹扉。簷花雪色靜，庭篠碧滋歸。歲月高兒女，行藏老蕨薇。眼看人共醉，椒酒不堪揮。

清風河上寓樓獨酌

一自違京邑，飄飄歎此遊。桃花是往歲，竹葉轉新愁。暮雨津城樹，春帆水國樓。汴河堤上柳，烟色似皇州。

庚午除日

于今將四十，始悟昔年非。白髮誰能那，紅顔我漸違。行藏沙上鳥，日月故山薇。悵望勞歌起，風河柳色歸。

辛未元日

萬事渾如昨，蹉跎四十臨。取塗傷老馬，聞道愧前禽。日變風雲氣，春生海嶽陰。趂時聊物賞，此外更何心。

中秋南康

同是中秋月，匡廬只自看。故臨石鏡上，偏傍落星灘。北望關山隔，南飛烏鵲寒。鳯歌喧太液，光憶滿長安。

廬山九日

廬山隨晩坐，江漢凈秋襟。九日黄花雨，書堂紅葉深。細雲飄古帙，寒兕吼空林。不用風吹帽，尊前有靜琴。

上元滕閣登宴二首

滕閣上元宜，章江登宴時。衣冠還大國，唐宋自殘碑。燈火闌堪凭，風塵淚欲垂。黄雲驅日暮，回首見征旗。

其二
陽浦通新霧，陰城帶古樓。君王罷歌舞，棟宇白雲留。草色歲年換，客心江水流。暮昏仍一望，燈火萬家州。

九日薛樓會集二首

不倦登樓目，遥憐秋色重。楓村疊暗浦，霜日抱孤峯。楚越窗中地，江山戰後容。倚闌渾不語，吾欲採芙蓉。

其二
恰送重陽目，能禁孤鴈來。林稀山盡出，風順櫓齊開。況是薛樓會，難孤江上杯。菊芳看莫厭，秋色異鄉催。

清明曲江亭閣

寒食花爭麗，豐江柳獨深。此行元慷慨，落日更登臨。浩蕩五湖際，風煙千里陰。坐看舟楫急，徒切濟川心。

端午贛州晩發

戲倦龍舟返，吾驅彩鷁行。晩天開古驛，轉眼過孤城。嫋嫋雲生瀬，悠悠弟憶兄。泛蒲雖念我，寧解嶺邊情。

南康除夕

畏途值除夕，會我得投閒。海雪寒城古，江春碧草還。星河掛嶽樹，燈燭熨歸顔。竊計臨家日，薔薇滿舊山。

南康元夕二首

四海逢今夕，孤城有獨身。干戈猶野哭，梅柳自江春。月向平湖滿，燈於靜夜親。罷諠風乍起，嗟爾楚南人。

其二
嘈嘈市鼓動，松月靜吾門。燈火思今夜，風光滿故園。天明淹舞袖，塵暗失游軒。老鬢江山異，愁看旌旆繁。

元夕風起南康

嶽雲黄裊裊，夜半忽凄風。度市春燈亂，穿梅野樹空。人依青岸酌，月漾碧湖中。擬盡江城賞，無欺蠟炬紅。

乙亥立秋

今日秋風起，連年濕病蘇。應時微雨歇，侵曉斷雲徂。已復寒蟬集，空嗟蕙草孤。步檐驚驟健，一葉下庭梧。

中秋二首

漢江江上月，今夕去年看。尚憶峴山曲，秋城波色寒。故鄉仍節序，衰鬢且儒冠。桂子真誰種，天空落未乾。

其二
輝輝衆星沒，宛宛孤輪高。萬古今宵月，青天首自搔。度閨螢息照，懸樹鳥分毛。寂寞枚乘筆，空懷八月濤。

戊寅元夕

春色閏冬後，元宵驚蟄邊。軟塵欺月散，繁火奪星懸。車馬中原地，笙歌全盛年。無勞驗花燼，難測是皇天。

中秋喜客携酒見訪二首

節有吾家會，天能此夜陰。蟾蜍逐月沒，桂子落雲深。同是悲秋客，况懷天柱心。引盃光欲閃，徙倚向東林。

其二
雲出真誰料，月行應自如。闇然花逕裏，忽枉故人車。落葉近坐滿，清光中夜舒。杯來不須却，此意合躊躇。

十月月食不見

頻食天應苦，當宵地故陰。悲生十月雨，狂阻萬方心。武廨香燈聚，霜林鼓角沈。復光何處滿，願逐翠華臨。

已卯元夕

此夜門還閉，中天月自看。春催桂應發，雪映兔猶寒。兒女添鐙閙，隣家品笛殘。少時思可笑，走馬向更闌。

庚辰清明東郭

少日歡游處，逢春老大悲。强持盃酒勸，怕遣落花隨。草木梁園在，山河宋殿移。上墳人盡返，歧路獨含思。

九日上方寺二首

賞時爭上塔，乘月復登臺。地盡中原入，天空秋色來。望鄉翻恨鴈，有菊且銜杯。却憶龍山帽，徒增醉者哀。

其二
天地疎秋色，樓臺敞客歌。遠江寒自白，落木晩堪多。月爲銜杯出，鴻於鳴磬過。霜横不歸去，吾意在烟蘿。

至日夜雪

至後還深雪，幽心獨小堂。光雖奪片月，寒恐妬微陽。壓竹寧迷翠，沾梅秖辨香。一聲何處鴈，翅濕且高翔。

癸未中秋不月二首

人間不受月，桂子落誰聞。晴憶去年會，秋憐今夜分。兔毛元歷歷，蟾影固紛紛。汝自違天上，徒勞怨暮雲。

其二
碧桂行青鳯，嬋娟集玉樓。世人寜解覩，天意漫陰秋。雲逼初光布，星隨滿夜收。開晴即是月，但遣一尊留。

乙酉上元上方寺

地愛僧林僻，人邀燈節游。緣堘朝借馬，改路晩登舟。春水鳬鷖滿，夕陽鐘磬幽。相留待明月，簫鼓在中流。

丁亥立秋

火多常病熱，殘暑特相欺。今日凉風至，䬃然林竹披。聞鷄每起早，省稼獨歸遲。天地蕭條意，何須一葉知。

中秋亭會

老去真耽月，更深且醉遊。影沾如畏露，光冷是分秋。蛩故吟清酒，蟾應笑白頭。恒星藏不見，坐待彩波流。

【附】曹嘉中秋亭會同賦

新亭面皎月，高宴列中秋。地敞蟾疑動，窗空霧自流。杯傾承露掌，榻下摘星樓。賓客梁園勝，今宵盡醉遊。

戊子元夕示甥嘉

皎月臨元夜，和風入始春。過冬猶望雪，思世轉愁人。歌舘喧鳴鼓，遊車匝暗塵。黑頭宜努力，吾鬢已如銀。

【附】曹嘉戊子元夕次韻

燈光皎河漢，寒夜倍生春。況是繁華國，能堪吏隱人。千家餘鳳管，九陌競香塵。獨和閒居詠，憎看月勝銀。

己丑五日

往歲沾宫扇，含香拜玉墀。只今飄白髮，刈麥向東菑。樹樹鳴蜩日，家家望雨時。萬方多難意，誰達聖明知。

五日莊上集

園桂日佳色，黄鸝時巧音。美人翩紫馬，携酒入花陰。艾席鋪能坐，蒲觴乾自斟。蜩鳴雖頗聒，流轉是天心。

乙丑逢先大夫誕辰是歲適蒙恩詔加贈製字四十用寫哀痛（冬季二十二日。）

老大思童日，詩庭儼昔趨。羇孤萬里外，優渥死生俱。寂寞臨花誥，幽冥列大夫。西雲白蒼莾，灑血望松梧。

兄以西堂落成蓋悵然有念於二親余心交痛頌義追德爰成兹詠焉

矯矯江都相，淒涼楚穆生。家貧無立業，道大不求名。破甑常蛛網，空除任鳥行。肯堂兄不忝，應慰九原情。

讀直道陳公祚遺事

上主能容直，當言敢顧身。累朝傳諫劄，萬死作歸人。古廟穠花晩，孤墳勁草春。從來汨沒士，特筆在詞臣。

哭郡守郝公

征歛無休日，斯人不永年。曾聞溪虎避，早見壁魚懸。頌碣留邊郡，銘旌拂塞天。九河一孤塚，愁絶海門煙。

哭張子二首

張子者，平谷張子禴也。以都御史鎮遼東，顯矣。然無何卒。李子者，張之舊僚也，聞之哀焉，於是作《哭張子》二章。語曰：「歲在龍蛇賢人嗟。」張之卒，庚辰歲也。
虎豹威邊日，龍蛇哭爾年。故人今若此，吾道合潸然。部曲歸旌擁，風雲舊國連。薊門秋草徧，何處是新阡。

其二
翰海龍真泣，遼陽鶴竟歸。壯心元鐵石，神爽尚旌旂。光繞新埋劒，香殘舊賜衣。至今生仲達，猶怯孔明威。

謁平臺先生墓

豈説嬉遊路，今成昔雍門。平生馬公帳，四海孔融尊。劒舄收殘草，山河抱古原。黄昏不忍去，白日下蒿園。

温將軍挽詩

不見千夫勇，誰開百戰圍。門猶森畫戟，苔已蝕金衣。俎豆諸郎奮，山河奕世輝。黄昏兩白鶴，偏繞北邙飛。

聞鄭生死豐沛舟中二首

短劒英雄氣，孤舟疾病身。那知生别後，竟作死歸人。汴柳詩筒斷，江花繐幔新。白頭交誼者，灑淚向殘春。

其二
客櫬收豐沛，歸舟渺越吳。扶持有令弟，書劒付遺孤。墓草親朋隔，山松舊業蕪。當年走馬地，魂繞孝王都。

【附】曹嘉同賦二首

太初仙逝早，少谷暝遊深。詎謂方山客，同隨秋草陰。野雲飄素幔，寒日下空林。重念群芳歇，臨風涕滿襟。

其二
已返河梁棹，難招楚澤魂。何人收旅櫬，有客酹清樽。浦月沉帆影，山花沒屐痕。梁園舊遊地，風色自黃昏。

空同集卷二十七　五言律詩一百首

古意

内廐飛龍馬，君王賜玉鞭。長鳴彩仗下，立在紫騮先。放逐緣何事，飄零竟不旋。如蒙敝帷顧，萬里爲君前。

賞遊

王者化無外，玉門開至今。笳閑青海外，馬放白登深。漢將收金鼓，胡姬弄玉琴。宫中花月夜，那稱賞遊心。

客散

尊傾客自散，而我卧空林。五月涼風至，孤村細雨陰。竹蘿垂野逕，花草澹幽襟。夢醒聞遥唱，依稀楚鳯吟。

游兵

聞道新開口，游兵未解圍。只須殊死戰，莫放隻輪歸。漢月已自滿，林烏常夜飛。早將書插羽，天子日宵衣。

省中春暮

禁漏煙花北，分曹御苑西。高林落日盡，幽院集鴉齊。豈貴浮生趣，常便靜者棲。坐憐春事晩，庭草日萋萋。

觀雪省中

省葉辭寒盡，庭花向暮飄。黄雲變玄朔，萬里入層霄。灑地紛紛密，淩虚脉脉遥。北風聊可詠，携手不堪謡。

聞砧

逸響緣雲起，清砧入暮繁，秋風吹落月，萬户更千門。寧知寄遠意，不盡搗衣魂。早晩逢西使，流沙隔塞垣。

旅夜

百卉已蕭索，哀蛩胡未休。寒天清渭樹，落月故鄉樓。古人猶涕淚，吾意豈公侯。雝雝南去鴈，漂泊向何州。

除架二首

種豆高於屋，垂瓜忽滿庭。根深歴夏茂，蔓弱望秋零。猥雜沉霜露，縱横礙月星。斧斤呼稚子，欲伐幾回停。

其二
炎時忻密葉，寒至怨多陰。自是衰榮理，非關愛惡心。伐條近陽月，開牖散秋禽。但能存碩果，無用歎蕭森。

詠史

覇王雄圖並，淒涼世徑分。鯨鯢赴巨壑，鷹隼失高雲。難折朱雲檻，休嗟袁紹軍。當時干帝紀，一一動星文。

望極二首

望極雲天黑，關門落葉深。古城饑雀啅，長路斷蓬沉。嫠婦登樓思，孤臣去國心。此時看故壘，何處不沾襟。

其二
漢末忠良顯，英名李杜齊。伏機翻自中，倒柄爲誰携。碧海鯨鯢鬭，蒼林虎兕啼。南州徐孺子，何事獨栖栖。

定居

故業秦山北，新居梁苑西。平生一丘壑，何處竟安棲。玄豹終隨霧，神龍或困泥。向來登眺夢，常繞杜陵溪。

歸沐

歸沐謝人事，翛然悲俗情。陰陽爭歲色，江海蓄春聲。自委青雲懶，那教白髮生。君看少年者，騮馬盡飛纓。

春日大梁東郭

桃柳清沙晩，悵然悲遠春。葉明深坐鳥，花劇轉愁人。少小追懽地，乾坤放逐臣。已看共如此，何惜醉遊頻。

雜興

衆木依繁塔，吾亭俯蔡河。側思雲驥渡，不忍黍離歌。窗裏遊天地，春前種薜蘿。養生誠計拙，冥寂保天和。

登臨二首

屏迹良吾性，逢辰每壯心。花含向日霧，柳變隔年陰。行坐自芳草，依棲還舊林。高樓出迥絶，無日不登臨。

其二
春燕不巢屋，國祥徵至今。孤城四戰地，斜日兩河陰。岸坼陳橋斷，花開宋苑深。河船不入渭，那慰望鄉心。

雨後朝望

半夜雷驅雨，清晨草映空。起看南仆樹，知是北來風。宿霧籠初日，晴天滅斷虹。劇心時序晩，遮莫傳巖功。

早春繁臺

泯泯春猶早，行行賞不違。柳黄沙際見，草色雪中歸。積水生雲氣，孤城下夕暉。誰禁臺寺望，北鴈又將飛。

早春南郊

正月郊南路，獨行吟早春。冰霜猶在眼，柳色暗隨人。直道元通蔡，層山故蔽秦。浪遊今短髮，凝望欲沾巾。

郊行

午雪融村溢，春沙引騎紆。田禽忽自起，水鶴會相呼。歇馬時傍柳，逢花自倒壺。醉眸横落日，寂寞宋京都。

時事

幸覩三春媚，番增兩鬢華。賊來當白晝，風起但黄沙。碧颭依墻竹，紅殘拂檻花。寄言寇盜者，四海尚爲家。

被縶國境眺望

亦知蹋翼鳥，豈意罻羅求。萬里勞明主，孤臣淚暗流。臨京花更苦，近苑柳偏愁。愧爾雲間燕，銜泥向玉樓。

下吏

弘治辛酉年，坐榆河驛倉糧。乙丑年，坐劾壽寧侯。正德戊辰年，坐劾劉瑾等封事。
十年三下吏，此度更沾衣。梁獄書難上，秦庭哭未歸。圍墻花自發，鎻舘燕還飛。况屬炎蒸積，憂來不可揮。

獄夜雷電暴雨

一雨暮何急，孤眠宵未央。疾雷翻暗壁，落電轉空梁。勢急千山動，光還萬里長。天威終不測，魑魅可潛藏。

獄夜

簷景栖栖落，臺居黯黯幽。鼠緣爭果墜，螢過隔衣流。幸竊餘光照，那蠲多穴愁。亦知廣川子，跼蹐爲春秋。

南征

暑行心日煩，孤馬背中原。地勢吞淮泗，山形包鄧樊。沿途官柳接，吟葉麥秋繁。赤日蒸雲夢，科頭思故園。

野戰

盜賊乾坤滿，縱横野戰悲。隨城嚴戍鼓，平地有旌旗。樹燕閑相逐，垣花寂自垂。諸君大河北，捷報幾時知。

野泊

遠電明江夜，官舟野泊稀。山鐘天外落，林火雨中微。水立黄龍鬬，沙霑白鷺饑。平生萬里志，柰可（一作可柰）夢西歸。

舟中病感

寒望舟中遠，鄉心病後多。萬山通越水，孤棹雜吳歌。霜已丹楓甚，吾如白髮何。倦遊常藥物，歸思繞關河。

安仁聞夜哭

縹緲因風訴，哀哀何處音。聲隨落月斷，聽入過雲深。轉戰增新鬼，誅求損衆心。懸軍今更急，寨滿碧山岑。

得家書

隔歲纔通此，一書真萬金。時危作宦久，家遠戰塲深。慘慘屯黄霧，紛紛走緑林。怒來思擊楫，時有渡江心。

報生孫

强仕今爲祖，家書昨舉孫。行藏三代具，生養九朝恩。長但修蘋藻，愚從喚犬豚。見時應解笑，先夢繞夷門。

徐汊風阻雨雪四首

風急江船絶，年殘野色凝。密雲寒夜柝，流霰灑舟燈。四望湖天黑，孤吟羇思增。傍村有夫婦，對火綴魚罾。

其二
南雪竟爲雨，北風增野寒。漏船喧夜語，攤濕攪晨餐。轉苦人煙絶，生憎鷗鷺乾。吾行尚濡滯，估舶爾應難。

其三
阻舟江柳下，信宿五湖中。立水偏吞雨，飛沙半逆風。夜檣扶岸集，漁火亂波空。信有悲懽異，應知易地同。

其四
常年遇泛客，煞厭説風波。雨雪空江夜，伊予悲慨多。沙人荷傘至，灘鳥掠舷過。幸及投簪會，山中有薜蘿。

徐汊阻舟七日

七日北風阻，野灘舟不行。僕奴增餓色，妻子話征情。疎霰欺簾入，流澌逐浪生。獨吟江更苦，詩罷欲三更。

湖夜泛

煙湖迥不極，摇摇中夜征。棹發魚龍動，人衝鴻鴈鳴。雪月物意慘，雨天寒色生。共有舟航事，誰深途路情。

廬山冬至聞雷

小至匡南雨，空江此夜雷。仄憂羣蟄動，急恐萬山摧。盜賊時事苦，陰陽歸思催。征鴻莫遽起，擬爾北同廻。

雪夜廬山翫月

廬山萬古月，幾度雪邊明。影傍素林滅，層隨寒浪生。蔽巖疑有缺，侵鵲暗須驚。轉恐羣星妬，冰壺獨自行。

南康聞還山之報

傅玄非侮世，陶令合辭官。客路青陽逼，歸心白髮寛。江城消雪送，春鴈倚舟看。自此茫茫去，都門昨挂冠。

江州雨

潯陽困李白，吾寓亦江州。地轉濤聲逆，城空山氣流。二儀風雨積，雙髩古今愁。去鳥衝煙白，偏迎故國眸。

霽

日霽催江色，心攀怍楚氓。褰帷二載過，歸劒五湖情。霜換湓溪葛，林遷栗里鶯。忍看復新月，廬岳夜猿鳴。

七夕宜城野泊逢立秋

漢江天上水，牛女世間宵。自動黿鼉影，誰傳烏鵲橋。孤城古塞月，一葉楚門潮。君看西流火，分明奪斗杓。

撥悶覃園

秦客楚山北，秋園古堞西。野風吹萬木，禾徑卧孤麑。江漢歸舟迥，關河落日低。可留吾便醉，爲愛白銅鞮。

野風

山鳴野風至，漢水白蕭蕭。月滉魚龍醒，雲蒸豺虎驕。有家驚節物，不寐想前朝。萬古英雄跡，江城夜寂寥。

早起

炳燭摇襄水，開門認楚山。風雲慘淡曙，天地有無間。露益他鄉白，秋隨老鬢還。飛來何處鶻，逸翮繞江關。

繁臺歸集

萬里竟何事，三年違此都。短墻殘菊在，别業古臺孤。冬日低簷塔，霜風靜野蕪。但看頭盡白，莫恡酒重沽。

繁臺歸興

臺榭歸來地，江山戰後心。城空猶募馬，樹在只棲禽。看岳晴偏近，俯河寒更深。風沙日日起，梁父爲誰吟。

正月十日赴吳莊之宴二首

林卧百無事，出城緣底希。人初正月會，春已柳條歸。就日蛛垂户，開尊蜂坐衣。不知農話久，天地一斜暉。

其二
爲赴吳莊飲，因成禹廟遊。住車驚草緑，坐石有雲流。落日銜春嶠，飢鴻集暮洲。已扳（一作攀，一作拚）頻載酒，展轉問花丘。

早春赴鮑相之飲

憐女一尊酒，要予千古臺。年從碧草換，暖向玉杯來。海日連波動，江鴻帶雪廻。衆賔無遽起，吾醉欲徘徊。

初春飲大道觀因題

日月浮生改，山河此殿餘。酒因儒彦至，春入洞雲虚。何藥曾祛老，求丹尚問書。白頭風物裏，爛醉是真如。

宿江氏莊

黄昏水鸛叫，沙頭人跡稀。天清看月近，野闊帶星微。客語喧莊犬，風燈靜夜扉。持醪忽自哂，出郭每忘歸。

題壁

客到惟雞黍，農情愛汝真。隔城因下榻，曠野合留賔。騎苑沙明月，鞭橋柳弄春。忍能辭一醉，天地漸風塵。

春日佘莊感舊二首

圃勝元因主，花繁更屬晴。醉重今日酒，啼變隔年鶯。遇樹每共坐，尋香時自行。晩看風色異，天地一含情。

其二
名園多感激，繼至轉芳菲。節恨清明逼，人憐故舊稀。暖煙低野淨，雲日度花微。莫漫愁春賞，吾今已拂衣。

雨過（賈誼有《旱雲賦》。）

倚杖河城暮，林園雨過清。斷絲猶舞燕，入葉已沾鶯。無惜聲連夜，何妨坐到明。旱雲吾欲賦，愴惻爲蒼生。

雷電（丁丑年十月十三日。是日立冬。）

雷電交冬夜，滂沱徹曉聞。老夫偏不寐，起立迥看雲。濕重菊垂檻，鳴哀鴻趂羣。明朝傳太史，應有紀祥文。

喜雨客會

萬物今逢雨，吾堂晩集賔。寒聲催電至，猛力攪風頻。坐看水平席，歸防泥沒輪。沾濡無自苦，憫憫是農人。

晴

雨好晴亦好，灑然詩興新。雲分天欲斷，日晃地如伸。濕入紅蕖重，乾回菉篠匀。趂時樓可上，萬里不風塵。

曉

北斗脚下地，東星明漸高。霜初被山岳，霞已閃波濤。寒鴈能羣過，隣雞只亂號。不眠聊自待，紅日上林臯。

早起莊上

爲農起常早，每與雞鳴期。露重花偏得，林深鳥自遲。飛星當面過，落月向人隨。玉珮金門外，遥憐待漏時。

莊上晩歸

萬動各有息，吾亦念吾棲。鴉翅昏猶接，花蹊曲欲迷。茅堂煙火外，稚子竹林西。自笑忙何事，還家每宿雞。

新秋夜興二首

微風入枕簟，林卧仰看星。露氣秋元白，天光霽益青。草蟲攅暗壁，螢火閃疎櫺。那解蕭森節，都從一葉零。

其二
猶記初朝歲，寧知遽數秋。庭梧碧自落，畹蕙弱誰留。門閉人同夜，心西火共流。閒眠亦反側，霜露隔松楸。

深秋獨夜

獨夕偏聞鴈，悠悠寢復興。林堂下微月，風色暗疎燈。遲暮心難已，悲涼氣轉增。憂來理琴瑟，腸斷舊朱繩。

郊園省水二首

莫辨田園路，聊遵水國遊。物情真困雨，吾道本滄洲。避濘紆尋徑，逢深屢借舟。草玄亭好在，坐數自來鷗。

其二
斬木聊供釣，當流且著闌。雞豚各惆悵，鵞鴨爾能寛。松菊陶元亮，江湖陸務觀。兼之吾過矣，魚鳥鏡中看。

佘園春日

市居常少出，花日復多風。萬古繁華地，三杯感慨中。步畦憐小摘，攀樹惜初紅。靄靄征雲外，哀哀何處鴻。

河上秋興十首

古有蒹葭客，吾今水一方。茅齋寒淰淰，洲渚鬱蒼蒼。獵騎捎河鴈，歸人競野航。霜高木葉下，莫擬是瀟湘。

其二
坐送登臨目，晴空鳥路長。秋雲不近苑，宫樹自成行。河洛來天地，人煙接渺茫。采蘭空澤裏，彼美在何鄉。

其三
日上秋林靜，江清旅思微。黄葉雨後積，白酒客來稀。今古三川地，乾坤一布衣。獨行吟望苦，沙鳥背人飛。

其四
名城急鼓吹，野處散秋煙。衆草莾零落，孤松羞自妍。山川亂明水，雲日媚高天。何事楊朱子，臨岐獨泫然。

其五
後代看今代，今人即古人。空傳歌舞地，不見綺羅春。宋嶽饒寒草，梁臺起暮塵。蒼茫白鷺渚，瀟洒類閑身。

其六
白馬瓠子口，秋風汾上歌。帝鄉不可見，千載白雲多。樹動江帆至，雲前塞鴈過。滄洲無盡極，慷慨有漁蓑。

其七
十載宋梁間，雞鳴望四關。月來天似水，雲起樹爲山。朝市今何處，流波去不還。高秋未歸客，腸斷濁涇灣。

其八
一爲梁地客，怨及授衣天。野靜寒煙白，沙鳴暮雨懸。飛龍過絶浦，立馬看長川。望望蘋花盡，鷗行若箇邊。

其九
積雨催摇落，江村菊自秋。驚風振大壑，失鴈下寒流。暗水斜穿竹，孤雲晩抱樓。虞卿足簡帙，白首傲公侯。

其十
不寐傷寒節，孤吟遶菊行。月沉李家浦，雨入宋王城。颯沓楊柳落，斷續寒蛩鳴。泛泛中河艇，誰知此夜情。

閒居寡營忽憶關塞之遊遂成七首

牢落居庸道，蒼茫六載還。開軒延漢使，對酒話燕山。鳥道增新戍，天梯護上關。白城煙火切，鎻鑰未應閑。

其二
西崦千家落，防秋五百兵。山長原入塞，澗曲故穿營。靜夜聞熊鬬，黄昏報虎行。昔時忺歴覽，三駐白洋城。

其三（沙嶺爲黄華東路。）
沙嶺長園入，羊腸宛宛斜。石危偏駭馬，草動數驚蛇。古樹兼今樹，巖花雜澗花。向來行塞日，親見五陵霞。

其四（是爲西路。）
往年趨北路，今繞泰陵西。晝黑垂蘿密，山青禁木齊。獨僧攀杪出，怪鳥趂陰啼。寂寞黄華堞，遥臨古塞溪。

其五（黄華牙將張。）
孤蓬絶塞口，匹馬戍城前。跨迥煙墩直，緣危石棧連。飛雲下獨石，逝水入潮川。舊對張軍帥，題詩醉菊天。

其六
銀山湯嶺北，鐵壁斗門邊。虎守千年寺，人看一線天。赤厓崩古塔，陰洞坼新泉。尚記漁樵侣，長歌過馬前。

其七（弘治辛酉二月之望，宿銀山寺觀鄧隱峯，詩刻。）
春遊臨絶嶠，月出卧空岑。暫逐山中客，常關物外心。三峰藏淨宇，百里羡雲林。崖際劖高隠，何時一重尋。

夏夜

閤幔霑初霽，雲姿淡夕扃。涼蟾輝遠樹，昏塹下流螢。久靜通幽理，沉思損性靈。昔人渾未達，白首著玄經。

寄書

驛使殘年發，家書向夜封。當衢慙騕褭，涉水憶芙蓉。紙短情難盡，鄉遥恨易重。孤燈遲明發，寒月下疎鐘。

春宴

白首聞歌異，豪心遇酒多。酒當花㶑灔，歌與燕婆娑。暝色侵臺殿，春風換綺羅。未須愁薄暮，吾借魯陽戈。

熊子河西使回三首（是時甘軍殺都御史許銘。）

偶遇西河使，真傳塞上情。一春常凍雪，千里半荒城。永斷匈奴臂，猶勤哈密征。重聞帳下變，無語對沾纓。

其二
絶塞田誰廢，甘州稻舊畦。荒屯惟見兔，破屋不聞雞。磧石烽煙北，祁連戰鼓西。平生邊務意，一一願封題。

其三
舊説窮源使，人今出武威。葡萄應啖足，沙棗故㩦歸。燧火真憔面，邊塵尚黯衣。問君春塞鴈，曾過玉門飛。

汴城東樓夏登二首

身世吾垂老，中原北上樓。陰陽真去鳥，天地本虚舟。王屋千峰伏，黄河一線流。晴沙暮浩浩，羡爾自行鷗。

其二
危樓六月上，樽酒四天開。俯看嵩雲動，涼疑海雪來。巒光杯裏見，島影檻邊廻。不見芒碭氣，空深弔古哀。

田園雨蕪客過三首

車馬人來地，田園雨後心。頽垣疎柳卧，漏屋野花侵。稼穡悲生事，琴樽伴苦吟。自來農圃學，不敢怨商霖。

其二
地下經年雨，田乾滿目蒿。繞籬荒苦竹，小架剰葡萄。閴寂人還至，壺觴興並高。草途煙欲暝，猶遣貰村醪。

其三
廢塢懽能勝，羣遊百任爲。持竿探乳雀，擲石打黄鸝。落果呼兒拾，逢花折自隨。黄昏休擬駕，郊月已曾期。

空同集卷二十八　五言律詩四十八首　排律二十九首

大道觀會飲三首

敞閣元無暑，清林更著煙。人觴金像側，馬繫石門前。壁草侵衣冷，壇花落酒鮮。丹青半磨滅，何處問諸天。

其二
殿閣生秋早，壺觴散客遲。蟬吟松露下，鶴入島雲隨。塵世人堪醉，蓬萊路竟疑。羡門如可作，願與跨青鷖。

其三
與客搴瑶草，開筵傍洞花。盤堆白石髓，觴瀉赤城霞。靜悟陰陽轉，衰從髮鬢華。看君有仙骨，倘許授丹砂。

春日漫成

豪真欺酒緑，老每厭花紅。人事年年異，春風物物同。雲霄猶旅鴈，時序又新菘。潦倒元吾分，金尊莫放空。

人折牡丹見贈賦之

俗眼開爭折，花心抱自知。色新兼露至，香在有蜂隨。老病傷春日，乾坤倚杖時。落紅紛㸃㸃，忍把出羣枝。

客至二首

宛宛酒船至，依依小隊過。亭於草玄近，溪比浣花多。繫馬穿芳樹，持杯向碧蘿。更謀泉上飲，無遽促鳴珂。

其二
訪隠春行早，衝風野興豪。鹿銜初出草，鶯坐半開桃。一叟煙霞僻，羣公位望高。浚郊元此地，今日又干旄。

春宴二首（一本作春日宴崑崙王子園池二首。）

物與吾何異，春隨地不同。游歌盡墨客，亭榭半花風。身世一杯外，山河雙眼中。無言時未夏，已報石榴紅。

其二
老爲春憐酒，閒將客問花。檻楊晴故雪，堦藥晩能霞。地與歌鶯轉，人爭舞燕斜。但來須共醉，莫使負韶華。

疊前韻二首（一本作再過崑崙王子園池疊前韻二首。）

昨與君游處，今來訝不同。早荷浮嫩水，夏樹起初風。人醉孤亭上，禽鳴萬竹中。興深天亦助，斜日片雲紅。

其二
舊徑添雙樹，新叢試一花。春風逗笑語，落日變雲霞。圃色隨人遠，樓陰趂酒斜。誰知在塵境，遽爾隔紛華。

丙戌中秋召客賞之以雨多不至者

隔年期月易，一夕借光難。秉燭筵非改，登樓客不懽。竹風秋聽力，松雨夜留寒。天柱峰頭色，應還似晝看。

丙戌十六夜月

是夕微雲，中天遂朗。因憶往時京華賦詩，有「清虧桂闕一分影，寒落江門幾尺潮」之句，人多傳誦。彼吾少俊。今遽老醜，并前詩忘之矣，亦以集未收載。
月豈無晴夜，天終有散雲。微微透今夕，朗朗至宵分。鏡展池波暈，珠明草露文。呼兒暖餘酒，酌罷一鴻聞。

東園偶題

孤亭萬木裏，獨坐一花飛。老更知春色，閒能到夕暉。微風偏嫋蔓，返照故燻衣。隔院香逾好，呼兒莫掩扉。

南莊塘水渌漫補治小舟乘興泛遶數廻

久懷浮海意，偶觸濟川心。一艇方塘繞，杳然春水深。桃花能泛泛，雲日故陰陰。還艤緑楊下，翻憎黄鳥音。

月槐之下與程生談亦念其夏游自去歲二首

月出槐初定，風微影尚摇。念離仍是夏，拚坐忽分宵。星斗來天近，塵沙去路遥。别情兼望雨，白首夜頻翹。

其二
旱時偏苦熱，沙國每愁風。今夕客談處，孤槐清月中。露凝天故白，榴近夜能紅。明發衝南暑，逾江莫更東。

秋雨夜起

簷雨響不絶，披衣中夜興。寒聲壓高閣，濕氣逼疎燈。一鴈叫何處，數蛩吟可憎。誰能奮長劒，割破黑雲層。

聞鴈

慘澹胡風起，連鳴上碧霄。纔聞秋浦外，已復夕山遥。哀故欺霜角，清應斷夜簫。南樓有思婦，夢恰到西遼。

【附】曹嘉聞鴈同賦

連翩升紫塞，嘹嚦過秋城。帛染傳書淚，砧催搗練聲。雲深飛摠近，風細落還輕。此夜迥樓笛，懷人幾度橫。

喜雪

老健裘能著，寒吟雪故行。袖承花數出，履蹴霰求聲。飄即諸山壓，填應四海平。久知三白貴，吾已十年耕。（數上聲。）

嘲雪

怪爾梁園樹，先春忽自花。態多低復起，形弱直還斜。秖解光迷鶴，無能色變鴉。玉樓銀闕裏，汝敢鬬瑶華。

雪晴

餘雪且休騁，高空微欲曛。盈盈看玉樹，澹澹入黄雲。奮激鵰連起，啁啾雀自羣。嚴風暮益發，天隙認星文。

暑夜

微月通簾閣，疎星下檻塘。樹陰交進濕，水氣暗生涼。歲月一陰長，乾坤雙鬢蒼。北窗聊復爾，敢謂上羲皇。

風

鈴閣晩猶急，月窗宵漸輝。稍驅雲霧散，翻重雪霜威。起坐爐須擁，晨看木盡稀。徘徊問氣勢，恐逼漢宫闈。

春夜雪

獨客初春夜，孤城急雪時。戰風纔白地，欺月已平池。數聽鴻飛亂，虚愁花發遲。世無戴安道，誰見剡舟移。

餘雪

饑鳶側目過，餘雪且紛紛。風起惟催霧，天空故縱雲。回聲捎竹細，疊片壓枝分。憂國非吾事，占年亦自欣。

春雪時帝在宣府

鴉鳴曉雨至，零亂忽成花。著地融難白，隨風弱易斜。色應疑燕雀，寒恐滯龍蛇。塞路今休擁，春風返翠華。

立春日雪

獨有梁園雪，風花賦裏寒。婆娑遇春日，醉起倚樓看。鳥動紛離樹，人來故上闌。相逢亟農事，誰暇問袁安。

鸚鵡

鸚鵡吾鄉物，何時來此方。緑衣經雪短，紅觜歴年長。學語疑矜媚，垂頭知自傷。他年吾倘遂，歸爾隴山陽。

詠部鶴

寄跡含香舍，淹情嘉樹林。長鳴如有訴，狎俗到如今。不染風塵色，常存霄漢心。會應王子晉，接爾向嵩岑。

詠鶯

嫋嫋花絮亂，交交黄鳥歸。慇懃度碧葉，廻轉惜金衣。不向艶陽語，似傷儔侣稀。王孫多彈射，莫羡上林飛。

詠白兔

趯趯來何處，爰爰上玉堂。不因丹竈躍，那覩雪毛香。晝日行疑月，炎天卧有霜。異時歸搗藥，莫礙廣寒光。

鴈

旅舘經花夕，哀鴻時一聞。孤鳴元趂侣，亂語欲驚羣。漸起隨邊角，遥傳隔塞雲。更深何處落，斜月轉紛紛。

衝鴈

可怪鄱湖鴈，昏飛猶自羣。乍翻還近舸，忽起盡隨雲。浦闊看疑小，山長去不分。秖疑南下盡，猶阻北書聞。

白鴈

八月白鴈至，中宵聞爾哀。亦知先伴起，無爲報霜來。月靜飛難見，雲深去不回。故園消息斷，愁病轉相催。

襄中見鴈

秋風羣鴈過，萬里順歸毛。摇落已如此，雲霄空自高。盈盈拂楚塞，冉冉影湖濤。定出邊烽裏，哀鳴嗟爾勞。

玉簪花

緑葉偏扶汝，黄鬚且自包。不知何匠製，疑是月妃抛。得露團無見，臨風脆欲敲。美人誤一掇，笑掩怕人嘲。俊與摇金步，香宜妥翠髾。如何離瑶圃，慘澹雜蓬茅。

菊

日麗秋霜白，天清野菊黄。亦知甘隠逸，偏得近壺觴。屢折元因醉，斜簪一任狂。乾坤傳舍耳，節賞莫思鄉。

菊時一種數本其一逾秋獨妍爰及至日黄華韡然當庭見者駭歎㩦酒來賞余賦二詩紀之

節過諸芳盡，冬深爾獨妍。那知冰雪候，復敞菊花筵。蕊凍黄逾嫩，枝疎緑更鮮。試令彭澤見，應費掇英篇。

其二
正色干嚴候，殊姿破暮寒。名均梅自妬，節晩竹同看。歲月陽回易，冰霜爾立難。無言載酒客，繾綣近闌干。

菊遲

吾家數叢菊，節近未含姿。種日人同早，開時爾較遲。編籬護密葉，繞砌嗅寒枝。切恐重陽至，無錢足酒巵。

丈菊和王左史（一本作丈菊今朝得和王左史十月八日）

丈菊今朝得，低垂九尺闌。發遲冬已破，移早露猶團。食蕊搴難及，憐芳仰屢觀。縱令他處有，爭伴醴筵歡。

王宅瓜豆迎秋罔實相國弗說詩以咎之余擬體比聲亦成四韻為瓜豆解嘲

伏雨增虚夢，迎秋媚淺花。南山元歉豆，（陶詩：「種豆南山下，草盛豆苗稀。」）東郭本宣瓜。（邵平。）魚掌難兼得，陰陽豈故差。拔葵欽魯相，瑣事後人誇。

葡萄

舊榦疎曾訝，新條密更垂。苑花深悄悄，風葉漫披披。馬乳秋同摘，龍鬚世豈知。相傳自西域，種雜至今疑。

題張將軍竹居

幸以全歸第，寧思老拯鞍。竹開居與秀，心入歲俱寒。倚劍風生葉，揮毫露滿竿。相期厲晚節，留爾子孫看。

詠鐵塔

鐵塔峙城隅，川平愈覺孤。登天盤內磴，落日影東湖。風裊垂簷鐸，雲棲覆頂珠。何年藏舍利，光彩射虛無。

聞蜩

野寺行吟晚，新蜩故故悲。林深看不見，爲爾立多時。擇木棲難穩，驚人響易遲。夜來有風露，莫近最高枝。

聞蟬

夏林疎過雨，秋意爾能知。響入雲俱迥，聲廻風故吹。抱貞惟隠葉，避害屢跳枝。多少垂楊裏，爭吟日暮時。

詠蟬

孤清不自掩，浥露且風吟。漸送炎蒸月，那知獨苦心。傍齋棲樹穏，響葉度雲深。已信一枝足，何須上國林。

詠庭中菊

亦隨羣草出，能後百花榮。氣爲凌秋健，香緣飲露清。細開疑避世，獨立每含情。可道蓬蒿地，東籬萬代名。

小燕

小燕羣騰壘，朝游夕每歸。踏枝摇復穏，疑路止還飛。日月銷黄口，風雲長黑衣。吾家廬室隘，好向玉樓依。

小雀

黄口青條上，翩翩索哺頻。解飛猶趂母，真性不疑人。列鼎肴菹待，空城彈射廵。野田禾黍徧，何處不宜身。

小鵲

簷際翻翻鳥，將雛唶唶行。攪眠真懊惱，傳喜不分明。化印何年就，填河幾日平。徒然盛生息，羣噪每能晴。

華嶽二十韻

有嶽雄西土，三峯挿渭川。省方朝白帝，分野障金天。逖矣威靈赫，遐哉秩望虔。百王開寳籙，七聖演瑶編。綺殿丹青列，文窗俎豆聯。風雲蒸大壑，日月避層巔。鷟舉天門闢，鰲呿地軸旋。巖巒莾翕沓，嶺嶂鬱緜翩。猿挂仙人掌，蘿飛玉女泉。霞雰夕的皪，錦繡曉相鮮。葛藟摇金壁，芝苓冒紫煙。石膏滲復結，鐘乳滴猶懸。右壓秦胡壯，南包漢鄧偏。徒追散馬日，緬憶祖龍年。箭括通神户，雲臺秘妙筌。豈惟棲鳯侣，亦以遯鴻賢。方士騎茅狗，宫人採石蓮。褰帷瞻窈窕，拄笏悵攀緣。陰井邀雷馭，陽崖起電鞭。聊遊凌絶頂，不爲學神仙。

新秋值雨十韻

積雨塵營寡，端居羈思繁。火流驚暗換，鶴濕想孤鶱。鬱暑終收虐，新涼已破煩。覓詩謝朓閣，高枕右丞軒。簷溜衝花落，籬湍卷葉奔。隨龍動玉闕，辨馬失金門。車案螢那聚，歐齋蛩已喧。造朝疎雨具，邀友阻吟尊。塞國柳應盡，上林花幾存。忽思禾在野，躑躅望朝暾。

五月大雨省中八韻

五月行秋令，新寒奪盛温。萋萋雲色暝，䬃䬃雨聲奔。啓户涼風進，臨溝驟浪喧。連山浮海氣，大陸走河源。已阻金門謁，疑將華屋翻。夜更燈燭坐，晝輟簿書煩。豁霽思長劒，歸栖憶故園。解誦愁霖作，泥中非遁言。

紀變二首

元年建申月，彗出掃寒芒。勢掩旁星布，光於中夜長。連斥竟大老，密奏合文昌。台以司空坼，星知上將亡。流通人事邇，仁愛帝心藏。忽憶臨崩詔，看天淚數行。

其二
太白今宵見，光芒何太明。經天復晝見，國難且胡兵。度影休銜闕，低空幸隠城。天高聽亦下，人勝運須更。避殿惟皇切，推輪遣將誠。羯奴行就縛，飛慰諒闇情。

冬日靈濟宫十六韻

貝闕崑崙外，浮生此路疑。蓬萊移禁國，塵世出瑶池。蕞爾雙仙跡，飛騰後晉時。論功竟恍惚，讖兆且逶迤。慫慂精靈託，呼嘘霹靂隨。先皇親議號，繼聖必脩辭。爵陟王侯上，尊同帝者師。龍襦分内錦，宫女準昭儀。雨露宫城切，星辰天仗移。琳琅摇繡栱，松柏䕃丹墀。瓶内金花踊，龕前紫鳯垂。晴還日月秘，瞑則鬼神悲。玉鼎推龍虎，瑶編述姹兒。漢惟欒大顯，秦竟羡門欺。五帝非無術，千齡今見誰。累朝盟誓冊，玉櫃少人知。

簡何舍人二十韻

黄扉通内閣，左順切文華。密勿君臣契，尊崇禮數加。詞頭存故事，國體與宣麻。奏絶銅函密，封非墨敕斜。四門欽舜闢，隻日鄙唐邪。乾斷人心協，風淳主德遐。萬方咸就日，六合迥爲家。司馬元牛走，卧龍曾兔罝。吹嘘振羽翮，變化奮泥沙。邦計思劉晏，兵謀愧左車。分番春扣闥，捧牘晩歸衙。影拂垂城草，香㩦出苑花。讐經違白虎，投筆困青蛇。每憶仙池鳯，私慙省樹鴉。拘羈那有適，追琢冀無瑕。不忍醒爲醉，胡由玉倚葭。聖朝巢父耳，荒里邵平瓜。稔抱丘園欲，私祈紀運嘉。鳴文極燕許，熙載老姬牙。帝澤川歸海，浮雲莫蔽遮。

少傅西涯相公六十壽詩三十八韻

龍馬千年會，崧高萬古神。負圖曾翊聖，間氣又生申。穎拔元無敵，清脩况絶倫。生來近日月，齠齔上星辰。懷橘休前輩，探鐶秖後身。早承金馬詔，竟冠玉堂賔。講幄時霑醉，宫坊數賜珍。文章班馬則，道術孟顔醇。絶藝邕斯上，高情頡籀隣。一揮驚霹靂，隻字破風塵。絢練王侯宅，蒼茫海嶽濵。幽劖光沕窟，巨榜照嶙峋。星燦將軍碣，雲垂學士珉。崖題半吳楚，墨刻徧齊秦。振鷺天衢麗，登龍野服臻。諸生彌濟濟，夫子益循循。江漢誰堪濯，桃梅自有春。空傳馬融帳，真慕介休巾。憶昔逢先廟，援公輔大鈞。至人虚密勿，君子以經綸。商鼎調和切，虞廷吁咈頻。八方生氣象，萬物荷陶甄。日宴離黄閣，雞鳴侍紫宸。羹分紫駝背，袍錫錦麒麟。顧命留元弼，今皇禮舊臣。屹然匡社稷，公論在朝紳。鶉首星躔徙，龍飛歲序新。風雲回甲子，天地慶兹辰。却老形如鶴，憂時鬢若銀。含悽麾賀客，雅志爲蒸民。愚也蓬蒿士，蕭條塞鄙人。猥蒙噓弱羽，從此躍塗鱗。原憲終多病，彭宣晩見親。臨洋徒歎惋，學步轉邅迍。寳繪開蓬島，清歌頌大椿。微涓寧溢海，撮土詎增岷。古意同如此，中懷托具陳。願爲金石檝，永永濟迷津。

在獄聞余師楊公誣逮獲釋踴躍成詠十韻

六苑中丞府，三邊大將旗。先皇親授鉞，報主獨搴帷。朔漠威名壯，風霜鬢髮衰。功高元避賞，道大不容時。丞史輕周勃，朝廷重子儀。未論遭鵩鳥，先已縱塗龜。北固潛夫早，東山起謝遲。蛟龍沒海闊，日月倒江垂。杖屨金山寺，文章鐵甕碑。終頒陸贄詔，四海漸瘡痍。

赦出館李真人别業顧侍講清暨汪編修俊俊弟編修偉許枉訪不至十韻

開業傍仙宫，逶迤金闕通。綵雲偏近日，瑶草静含風。野性躭沉寂，㩦遊想數公。秋林葉自落，露井果猶紅。摇筆憐清景，吹簫望碧空。寒山萬井外，滄海五陵東。却笑籠鵝侣，翻成失馬翁。生涯真畫餅，故舊各飛蓬。對食懷金馬，開筵列玉童。不知東閣士，清論幾時同。

赦歸冬日宴劉氏園庄十四韻

脱難旋疆里，行歌入宋中。陰陽雙轉轂，天地一飛蓬。憶昨遭拘縶，悲傷途路窮。鄒生猶雨雹，列子竟乘風。歸作墟中叟，來從河上公。壺觴聊假日，村塢坐書空。卜築劉園麗，芳菲漢苑通。冬亭饒霧露，陽井下霜虹。候煖冰桃熟，林空晩柿紅。玉芝穿曲檻，青篠蔽虚櫳。樂極悲心發，時違感慨雄。古人隨蔓草，吾道付冥鴻。去魯情難忍，遊梁跡豈同。重思竊符子，攬淚宋門東。

冬至劉氏園庄十韻

曖曖寒城曙，緜緜野徑紆。初陽升古戍，白露静園蕪。款客琴尊並，開堂松樹孤。登高望雲物，極目散江湖。孟澤虵龍伏，芒碭鴈鶩呼。行藏虞氏傳，勳業阮生途。且盡留連飲，休嗟序運徂。羣蟲迎節動，百卉待春蘇。日月悲羈旅，乾坤識故吾。寄言招隠者，斯地有潜夫。

冬野觀射三十四韻（繁臺一名講武臺。）

雲驥橋邊路，繁臺寺畔亭。登臨壯古昔，時序歎沉冥。乍見芳草歇，那堪霜霰零。冬殘柏自秀，春逼柳先青。叨有衣冠會，能教酒盞停。狂將賔作主，興與醉爲醒。講武仍存記，威弧合準經。鵠違遵取觶，貆獲放懸庭。矢勁風推疾，弦開月避形。奔貍失故窟，矯鶴墜生翎。疊發無單中，虚歸必染腥。叔才羞縱送，蒲弋愧娉婷。末德矜先捷，高賢哂一丁。雖非尚力藝，亦異養心靈。改服遊荒寺，㩦壺扣寂扃。雪光摇凍薄，冷鳥下昏汀。宿鴿爭嵓坎，鳴鐘出石欞。哀因樂乃發，慮以道爲寧。憶昔遊梁始，伊余實孺齡。探鐶遊汴舘，懷橘向王廷。十五飛觚翰，冠年志典刑。彎弓獵草澤，走馬向林坰。頗類沙頭鴈，還慚水上萍。謬隨朝日月，過舉犯雷霆。擯斥傷垂鵠，棲遲學聚螢。無論顔灼灼，已是髮星星。岩眺殘雙屩，川游寄一舲。烟霜日慘慘，河漢夜泠泠。感舊聊今詠，勞歌啟後聽。世情真箭括，吾意竟雲軿。嗜武非良節，摛文豈至馨。緬思羡門子，永慕令威丁。海帝金銀闕，江妃碧玉瓶。終當别兹土，長嘯入滄溟。

六月豫章城角樓宴集二十六韻

逃暑宜高會，登城復此樓。開窗萬里盡，近檻一江流。域（一作城）勢銜天闊，山形抱郭幽。登臨出百越，指顧見東甌。暇日羣公集，飛軒六月秋。管絃邀落景，觴斝散清眸。俯㠋雲偏擾，迷波地欲浮。時花紛浦溆，昏鳥識林丘。忽在三辰上，真超萬象遊。寰區憐溷濁，車馬鬱喧啾。解帶烹炰飫，揮毫藻麗酬。微風閒白羽，岸幘送沙鷗。自昔觀中宇，洪都實上游。匡廬巍律律，彭蠡浩滺滺。節鉞唐開府，春秋楚大州。文章滕閣最，風節穉亭優。下榻塵埃滿，鳴鑾樂事收。濤聲還粉堞，草色自芳洲。已有興亡感，兼懷盜賊憂。羽書諸道急，節制大臣留。立見鯨鯢戮，私防玉石仇。干戈沉戰艦，風浪羡歸舟。河嶽縈三晉，秦關啟二周。凭闌慙後食，彈劒想前脩。解組陶公性，思鄉王粲愁。獨嗤非燕頷，猶自説封侯。

鄱陽湖十六韻

太祖平陳日，樓船下此湖。波濤留壯色，天地見雄圖。水上開黄屋，雲中下赤烏。士猶詢後載，戈已倒前徒。力屈鯨鯢仆，聲回鴈鶩呼。横江收玉笥，跨海定金符。文軌遥通楚，梯航訖至吳。虎賁雖莫敵，龍戰豈全辜。血染猶丹草，骨沉空白蕪。汀洲夜寂寂，霜月鬼嗚嗚。殺氣黿鼉徙，腥風島嶼孤。罾人拾古鏃，艇客慨秋菰。偉彼高光烈，還將蕭鄧須。英謀協睿筭，勇奮想長驅。劒瘞神仍王，舟焚勢與徂。康山巍廟在，忠武激頑夫。

哭徐博士二十韻

乾坤風色暮，江漢哭斯人。棘寺翻飛日，文園久病身。數奇官竟左，材大命須貧。放浪原違癖，羇淹秖爲親。赤城終羽節，璧水暫儒紳。鵰鶚偏垂翮，鯨鯢不縱鱗。回殂豈道薄，屈憤轉時屯。藥石魂能返，龍蛇讖亦真。楚狂嗟鳯鳥，魯叟泣麒麟。邂逅京華始，風雲氣象新。簉鵷陪玉筍，倚馬接華䄄。宅燕南陽月，花吟東郭春。回頭成宿昔，開眼漸風塵。妻子今誰託，文章後益振。王喬跨鴈鵠，傅説化星辰。松柏丘墳崛，灰沙劒舄陳。閶門寒擊甕，吳水痛沉珍。宿草扁舟阻，生芻絮酒伸。碑非蔡邕愧，誄豈仲宣倫。獨把延陵劒，吞聲淚滿巾。

南浦驛見官押送來降韃靼詣桂林

款壘因王化，投荒荷主恩。官爲供廪餼，詔許挈兒孫。瘴雨凋胡服，蠻鄉引塞魂。分明共日月，耐可異乾坤。慘澹顔容變，軒昂故性存。彎弓望五嶺，似欲遂平吞。

貢院雨夕柬僉寮内江李君十四韻

鎻院春霖積，分司湖水遥。萋萋灑書閣，藹藹度空寮。葉洗臨軒翠，花含向客嬌。扣簾時攪食，翻卷夜焚膏。竟誤朱衣㸃，那防白鼠跳。蛟龍雲雨會，牝牡驥羣挑。忽有同宗念，爰申獨處謡。涕流真慕賈，兵論每淩晁。意氣陳雷許，時名李杜超。暫違萌鄙吝，相憶減丰標。草徑青迷馬，楊津緑漫橋。樓臺廻暝色，江海劇風潮。恒切毛錐歎，常懸寳劒招。横鱗詎池沼，鵰鶚快雲霄。

龍沙遇毛君武亭再餞

羈鴻常慕侣，谷鳥友先求。不盡龍宫興，翻成虎帳遊。夏深濃岸柳，雨減出蘆洲。棹艤北沙穏，山迎西户幽。江湖半落照，風水獨離憂。舊部羣公薦，新符百粤州。天浮洞庭闊，海盡日南流。白首今遥别，金尊莫惓留。

秋日訪王生山中因與㩦酒躡嶠探蠻王洞覯古刻遂逾嶺造峴石而飲二十二韻

舊見今相聚，新秋爾一過。我尋龎氏鹿，本美右軍鵝。草木疎孤峴，霜風落漢波。紆徐習池轉，巉峭寺林多。道器沉冥藴，天倪吐吸和。違羣甘衆吻，守一賴神訶。貧擬懸鶉憲，廉持訓蚓軻。甲櫜巍世業，章甫發賢科。獻策蕡偏斥，逃名籍每酡。巨魚行縱壑，隻鳯且遊阿。嫋嫋交簷桂，菁菁被隰莪。柴門伴老衲，蕪徑謝鳴珂。園賁幽人吉，谿盤碩士薖。卜隣王翰欲，懷里仲宣頗。去就堪余哂，生涯柰路何。昔人竟誰在，吾道合狂歌。逞醉探雲嶠，逾巔憩石窩。洞昏剥字蘚，巖裊掛巾蘿。一水寒明練，千峯暮集螺。笑疑摇地軸，手可拂天河。窈窕奔山鬼，光華掩珮娥。預防羲馭速，取辦魯陽戈。

寄陸子深二十四韻

爲復淹邦邑，旋仍寄海城。一看東泖月，幾喚北江鶯。地濕身曾健，潮喧寐果驚。烏情終急哺，驥子竟何成。踽踽形將影，滄滄弟憶兄。累朝誰直筆，四海獨蒼生。前漢留班史，雲間挺陸衡。餐揮巨口鱠，卧聽九皋鳴。方朔元金馬，長門足長卿。文章會琬琰，舉動必鏗鍧。夜有青藜引，晨趨華蓋行。數甎楓禁切，視草藥階清。夙昔鄱陽使，伊余擁幰征。雲霾負嵎虎，風湧駭波鯨。黯黷川原血，轟豗玉石傾。衣冠函竄突，戟劒戛摩爭。即幸緘書達，猶慚虚左迎。扶摇冀奮翼，騕褭忽垂纓。混沌玄黄戰，陰沉日月精。眉山亦按獄，谷口合歸畊。早見羞張摯，交讒似屈平。竟陳徒憤鬱，高義秖拘儜。茫渤任公釣，緱岑子晉笙。吾衰尚餘此，長嘯舞霓旌。

送陳憲使淮上兵備

世徑轉蓬勤，清秋袂一分。攬綏霜日肅，前路鼓笳聞。誅卯元兼武，出師非乏文。渤光摇組練，淮色變風雲。陣偃龍蛇互，威行虎豹羣。檄須陳記室，客有孟參軍。校獵歸常月，投壺醉每曛。椎牛將士飽，賣劒婦男耘。河伯黄樓壓，芒碭赤氣殷。徐人信慓悍，楚壤鬱氤氲。諸盜山東起，長驅宇内焚。斯邦實兀兀，朝論日紛紛。挽漕初疑阻，提兵竟策勳。瘡痍鑒不遠，喉脇仗須君。鶚擊豺狼伏，春敷草木薫。異時功業地，壖海接江濆。

寄贈佘子

佘子去吾久，行藏今若何。黄山住實近，白髮爾應多。身以煙霞癖，心通日月和。龜蒙元倚釣，康節竟成窩。林壑潜虬日，江湖放鷁過。鄉人欽杖屨，世路笑風波。初度臨萸菊，高筵敞薜蘿。橘陳屈子頌，鶴擬李生歌。日落峯回色，雲香客半酡。壽杯思欲把，惆悵隔三河。

雨宴封丘别第

飛蓋凌晨集，行宫映雨開。天爲歌鼓動，霧拂舞筵廻。賔客梁王盛，山河故國哀。長沙悲舊傅，屠市隠真才。憶昔兒童聚，惟今老大催。達人元曠逸，萬物且形骸。樂混寒聲沸，尊添暝色來。斜風霑綺席，疎㸃灑金杯。雜逞龍仙互，先爭虎豹摧。轉眸升旭日，覆手下秋雷。尚有懽娛歉，須防禮法猜。門衢汨泥淖，莫遣引燈回。

黄君五十六歲始舉一子是年余亦有次郎黄冬官也厥父尚書余故得侈其家世

異骨成何晩，真毛産固殊。雲移丹穴種，霧滃渥洼駒。驀墮懷中月，俄横掌上珠。試啼存大鑑，摩頂協玄符。彌月翻身健，朞年認父呼。聿曾提俎豆，詎但識之無。鄉里論前輩，尚書挺後模。終於金石貫，貽厥鬼神扶。冠玉元諸子，含香矧丈夫。急流棄軒冕，長嘯即江湖。人每占瞿後，天應福趙孤。外家邠老裔，晩景樂天雛。瑞擬連胎蚌，賢期返哺烏。星辰追履上，詩禮紹庭趨。抱子誰非足，憂時爾實迂。向來顛種種，今始覺于于。失路均浮梗，爲隣獨守株。弄璋亦偶爾，獻璞欲何須。漫俟兒童長，虚愁日月驅。龍豬吾暇較，天地幾桑榆。

秋日城東陂餞汪三

聚首仍何處，分襟復此陂。衣冠屯緑溆，笳鼓截清漪。自爾爲三益，伊余畏四知。周交醇稬飲，車坐衆賔嬉。歎息今遲暮，那堪古别離。池臺杜甫徧，舟楫謝安移。棹撥天疑破，窗旋岸欲隨。涼風下菡萏，人語避鳧鷖。暫輟蒹葭唱，真生霜露悲。但看眼前事，能負手中巵。歙邑誰黄髮，汪門汝白眉。少遊梁孝苑，老動季鷹思。杳杳憐江海，悠悠悵路岐。餘霞散錦繡，落日湧琉璃。雲物秋元異，懽娛夜更追。寒螿依斷梗，微月隠疎籬。逸氣衰猶壯，睽心醉不支（一作知）。淚深南浦草，愁重北梅枝。飲罷還持袂，潮平是去時。相尋有遥夢，應繞碧湖湄。

贈王秋官二十四韻

紫氣開三極，皇風穆四陲。嶕嶢金虎地，瀟灑白雲司。柬拔才賢入，飛騰位望推。吕條元慎罰，虞典固先疑。聿自刑書鑄，相沿律令垂。歴朝徒異議，聖代實宏規。域皥麒麟至，囹空狴犴離。羣居搜簡帙，高揖講黄羲。眷此驊騮種，曾於汗血知。鯉庭真獨授，鴈塔果爭馳。爾在通家子，余慚私淑師。稾驚文考賦，智讓孝娥碑。道路分雙旆，江湖把一麾。閣清霜並肅，車動雨偏隨。禮樂徵王粲，聲名采杜詩。大龜終納錫，威鳯合來儀。振珮游香署，峩冠侍玉墀。皋陶淑問日，季路片言時。汝遂青雲致，吾寛白髮悲。仕途迂謬逐，丘壑太平宜。但看陰陽轉，寧論桑海移。雪溪王子棹，竹墅謝安碁。顯晦誰能料，流行每若斯。寄言諸彦碩，努力赴前期。

鮑嫗八十十韻

耋爾誰家嫗，身形類鶴形。蠟開姑射宴，夕下董娥軿。席獻瓜如棗，盤堆日似萍。黄山真我宅，婺女是元星。南嶽先傳誥，東華昨授經。豈惟仙作侣，實以德爲馨。夙著宜家詠，終收烈女銘。謝蘭春自秀，郗桂晚逾青。驗息龜同筭，占姿柏並齡。蹌蹌稱慶地，合起壽雲亭。

雪臺子家見杏花

九陌春風起，居庭一見花。偶來吾下馬，先有客停車。猶是輕寒日，那禁爛熳霞。覓詩廵獨樹，汎酒摘高葩。色故流衣袂，香能染帽紗。眼中俱是幻，身外豈須嗟。冷暖隨人事，行藏付物華。明朝約重賞，莫遣落塵沙。

贈復齋子二十韻

豈謂懸弧日，今逢獻襪辰。（丁亥十一月十九日冬至。）梅樽初介壽，葭管暗浮春。王國多賢者，朝廷是聖人。八荒元皥皥，七世益振振。北斗天元氣，南陽帝近親。方城鬱律律，江漢白粼粼。憶昔生申甫，崧高實降神。一陽消長意，七日往來因。刻志躭經史，忘形下縉紳。座無絶纓客，門有曳裾賔。楚醴朝朝設，梁園事事新。心於業遂廣，性以學而淳。禮樂河間竝，文章子建隣。八公傳訣日，三老述年晨。瑞霧濛朱閣，香塵擁畫輪。筵開金玳瑁，煙裊玉麒麟。避地淹叢桂，停雲詠大椿。力耕知稼寳，苦節愧儒珍。欲振扶摇翮，其如潦倒身。吕嵇千里駕，終擬託雷陳。

早春豫齋先生見招壽樂亭即席八韻

每當和旭日，逕造賞春臺。爲與歲華約，非因歌舞來。乾坤從白髮，節序且紅梅。轉徑尋花發，憑軒數雁迴。日斜雲故擁，地煖氣仍催。彭澤羲皇意，河間禮樂才。激昂還王笛，爛熳有金杯。坐待中天月，長風霧已開。

空同集卷二十九　七言律詩七十首

赴郊觀宿

城邊水色靜（一作淨）春茅，苑外鶯啼拂露梢。萬户煙花臨複道，九天宫殿鎻南郊。霓旌夜發清溪繞，彩仗晨飛碧樹交。身到鈞天渾不解，坐聞仙樂下雲旓。

曉詣西壇候駕

萬宇沉沉曉漏催，九關魚鑰遲明開。闐闐鼓角空中起，片片爐煙霧裏來。氣結龍文隨御幄，風傳虎旅發仙臺。叨從百辟觀周典，不向秋風數漢才。

西壇候駕即事

太歲宫高接禁牆，先農大纛兩相望。陰陰背日朱旗閃，黯黯參天翠柏長。别殿爐煙清幄次，虛壇草色淨琴張。祠官指㸃躬耕地，田畯行瞻衮鉞光。

扈從耕藉

天行近野團龍蓋，萬姓環門識衮袍。竟畝難寛卿相力，藉耕無乃聖躬勞。侵壇碧草茸茸起，去殿紅雲冉冉高。已忝賜筵思報述，即陳潘賦愧詞曹。

桂殿

桂殿芝房曙色通，垂垂苑柳緑煙中。桑乾斜映千門月，碣石長吹萬里風。已有金吾嚴御陌，遥傳玉輅下齋宫。侍臣鵠立松陰裏，時倚紅雲望碧空。

謁陵

本朝陵墓傍居庸，聞説先皇駐六龍。一自玉輿回朔漠，遂令金殿鎻秋峯。明禋衮職雖多預，備物祠官豈盡供。報祀獨知今上切，每於霜露見愁容。

秋懷八首

龍池放舶他年事，坐對南山憶往時。紫閣峯如欺太白，昆吾山自繞皇陂。雙洲菡萏秋堪落，亂水蒹葭晩更悲。谷口子真今得否，攀雲騎馬任吾之。

其二
慶陽亦是先王地，城對東山不窋墳。白豹寨頭惟皎月，野狐川北盡黄雲。天清障塞收禾黍，日落谿山散馬羣。回首可憐鼙鼓急，幾時重起郭將軍。

其三
宣宗玉殿空山裏，野寺霜黄鎻碧梧。不見虎賁移大内，尚聞龍舸戲西湖。芙蓉斷絶秋江冷，環珮淒涼夜月孤。辛苦調羹三相國，十年垂拱一愁無。

其四
苑西遼后洗粧樓，檻外芳湖靜不流。亂世君臣那在眼，異時松柏自深愁。雕闌玉柱留天女，錦石秋花隠御舟。萬古中華還此地，我皇親爲掃神州。

其五
胡奴本意慕華風，將校和戎反劇戎。遂使至尊臨便殿，坐憂兵甲不還宫。調和幸頼惟三老，閱實今看有數公。聞道健兒今戰死，暮雲羌笛滿雲中。

其六
大同宣府羽書同，莫道居庸設險功。安得昔時白馬將，横行早破黑山戎。書生誤國空談裏，禄食驚心旅病中。女直外連憂不細，急將兵馬備遼東。

其七
曾爲轉餉趨榆塞，尚憶悲秋淚滿衣。沙白凍霜月皎皎，孤城哀笛鴈飛飛。運籌前後無功伐，推轂分明有是非。西國壯丁輸輓盡，近邊烟火至今稀。

其八
崑崙北極轉天河，獨馬年時向此過。渥洼西望迷龍種，突厥南侵牧槖駝。黄花古驛風沙起，白雪陰山金鼓多。况是固原新戰鬬，居人指㸃説干戈。

雪後朝天宫

馬上城中見雪山，白雲蒼霧滿燕關。蓬萊只尺無人到，松柏黄昏有鶴還。當日翠華游物外，百年金殿鎻人間。浮塵擾擾江湖遠，悵望巖棲不可攀。

新秋見月

憶在黄河草堂靜，坐臨秋月孤娟娟。水門蕭條向蘆葦，石瀬逶迤回舸船。頻干禄食去多阻，遠望江湖情可憐。傳語魚龍莫浪喜，抱珠今夜且須眠。

春晴憶湖上

湖上晴煙積雪春，柳條湖水接芳新。林鶯恰恰稀逢侣，岸日暉暉低向人。汀芷渚蘭暄自碧，浴鳧飛鷺晩相親。弄移白日思漁舸，嘯倚青雲愧此身。

晩晴郊望

早時鳴雨晩細微，忽有返照來荆扉。山禽水禽交並（一作止）語，桃花梨花相逐飛。村村柳條弱欲斷，家家麥苗青不稀。睡起登樓時極目，出雲歸岫願何違。

郊行

二月梁園獨未歸，岸花汀柳各依依。且將弱縷牽行騎，莫厭繁香㸃客衣。蝶暖風暄從自得，鳥黄沙白爲誰飛。平生漫有憐芳興，未老能令萬事稀。

河發登望

七月七日河水發，康王城邊秋可憐。買魚沽酒此村口，打鼓鳴鑼何處船。白晝蛟龍時一鬬，中流日月晩雙懸。紛紛估客休回首，漁子清歌會渺然。

時景

梁苑桃花寒復開，塞門霜雪鴈飛廻。天涯涕淚秋偏墮，歲暮陰陽老更催。無病過年遊五嶽，不眠終夜望三台。歸鴻漸木終非地，濁浪滔天首重回。

見雲雷垂垂不雨悵然有作

大梁城東雲出雷，捩風拖雨故徘徊。黄鸝坐樹深無語，紫燕銜泥阻未廻。即恐孝娥爲旱塚，不聞神女傍陽臺。火雲西日垂垂暮，屋隙愁看返照來。

聞傍郡雷雨

尉氏陳留雷雨深，大梁猶繫望霓心。當堦螻蟻亦愁思，對面斑鳩空好音。河朔樓臺安避暑，塞垣金鼓助沾襟。江蘺憔悴黄塵滿，寂寞魚龍何處吟。

盜賊

敇書新調蜀襄兵，漢北關南寇未輕。密邇千斤竹查嶺，不聞滿四石頭城。秦州即易通王貢，棧道終難拔漢旌。安得較如曹相國，務農休甲賀昇平。（竹查山，劉千斤叛地也；滿四，成化間叛賊。）

喜雨命酌

毒熱兀兀滯梁城，不眠聽雨到天明。沙田易涸應全賴，稂莠雖鋤却更生。年稔不須防盜賊，家貧兼得免經營。紛披檻竹迎余笑，遮莫尊醪起自傾。

晩晴步園

覽霽羣芳媚小園，步林斜日淨幽軒。歸雲過雨時間濕，並葉牽風對直翻。幸有桑麻供暮景，苦聞豺虎徧中原。天開霞石熒熒晩，瓦雀林鴉各自喧。

正德辛未四月十七日簡書始至於時久旱甘澍隨獲漫爾寫興

苦蒸卓午汗交頤，昏瞑雨飛如颺絲。舟楫自兹杳將去，波濤滿意復何疑。璽書况屬臨門日，江漢須看放舸時。肯信吾遊兼吏隠，五峯彭蠡是襟期。

旅泊雨夕聞鴈

季秋鄱岸陰陰雨，殘葦折荷翻白濤。此夜孤舟聞鴈語，隔雲何處認風毛。隨陽定慣湖波險，避弋真驚塞角高。南去北來同一旅，世情人事莫蕭騷。

日照

日照江烟翠欲重，夢廻沙觀始鳴鐘。浪於洪郡思洪子，豈合松門有赤松。萬事寸心徒計較，兩間衰鬢且從容。靜來陡覺忘言好，把酒看花意每濃。（洪都以洪厓名。松門山在新建縣。）

杪夏急雨江州

急雨吞江倒石根，吐雲匡岳近城門。驚雷不下雙蛟鬬，孤電能開九疊昏。白晝黄濤翻庾閣，蒼崖翠木溜陶村。乘時詫有扶摇力，六月東南見化鯤。

繁臺春集

小徑緣臺春自花，重堤飛閣盡雲沙。能將白髮隨流輩，柰有清壺遣歲華。斷塔草垣增閴寂，古城芳岸趂欹斜。忽驚旅鴈思南北，海色邊愁入暮笳。

僦居避隘般移之日雨乎適至厥時久燥

土市子東曹門西，衡門之下聊栖栖。古堂疎豁還高榻，故國行藏有杖藜。已多佳樹琴書静，復值炎天雷雨低。幡幡麥秀真堪喜，阮籍窮途未足啼。

出郊

簡懶經秋此出郊，野煙霜日静衡茅。林桃葉盡青猶實，陂麥苗齊緑自苞。堤曲獵狐穿雪窟，塔巔彈鸛落風巢。隨心樂事非難取，舉眼平生覺易抛。

探春

老去探春每怕遲，酒朋棋伴日相追。無心柳絮當人起，有意桃花背馬隨。臺榭草蒿離亂後，往來絃管古今悲。幽崖尚慮殘梅在，玉笛丁寧莫放吹。

野園

春來無雨風常顛，野園諸花更可憐。輕車快馬此何日，弄蕊攀條看遠天。撲酒遊絲低細細，近人閑蝶過娟娟。真知白日繩堪繫，莫使孤城入暮煙。

冬歸繁臺别業漫興

莾壙孤城此卜居，宋臺梁苑獨行予。虚名馬愧千金後，白首螢憐萬卷餘。踏麥遽堪寒葉翠，看梅無那臘花舒。相逢莫漫嗔吾放，野醉郊吟盡可書。

雪日繁臺院閣酒集

臘朝筵向雪邊開，倚閣風從萬里廻。枯樹故當看處濕，飛花偏墮掌中杯。山河文物他年賦，今古衣冠異地材。舉目蕭蕭改天色，玉梯扶醉更登臺。

雪後上方寺集

雪罷園林出碧梧，上方樓殿静虚無。日臨壙地冰先落，雲破中天塔自孤。爛熳此堂人醉散，一雙何處鶴來呼。邀留更待松門月，今夜同君坐玉壺。

歲暮五首

萬木蕭蕭俱歲暮，疎梅脩竹可憐風。三河晴雪飛鴻裏，四海孤城返照中。白首園林惟閴寂，紫塵車馬自開通。誰堪物序驚前事，况復馮高數廢宫。

其二
臨除絃管益紛紛，考鼓撞鐘處處聞。蜀錦越羅連夜製，綵蛾花勝逼年分。流傳自是豪華地，悵望能堪日暮雲。澤草芊芊已新色，鴈南猶起北風羣。

其三
堂北融泥雲氣生，堂南枯樹兩禽鳴。冰霜眼過風須轉，歲月心懸老自驚。辭臘酒憐比舍餽，迎春花欲上階明。壯圖回首今遲暮，㸃檢塵埃笑拂纓。

其四
歎往嗟來秖自癡，未衰那即鬢如絲。同朝鵷鷺雲霄隔，故國松楸道路疑。園草喚愁偏勃勃，檻梅偷臘故垂垂。端居寂寞無雙蔕，强食栖遲有一枝。

其五
歲當癸酉廬山曲，冬盡扁舟記獨棲。湖海合冰龍晝立，谿林壓雪虎時啼。陰陽晴晦雙過鳥，南北行藏一杖藜。今日中原對河嶽，暮雲回首楚江西。

春暮丁丑年作

歲歲花時出醉歸，傷心今日復芳菲。善開朱杏非雙蔕，懶囀黄鸝只自飛。海内詩朋官罷減，城中酒伴病來稀。庭枝爛熳催春暮，日午風香獨倚扉。

夜風堂前冬青架仆折其二榦曉雪驟至

冬青手植年真久，冷日寒姿頗映堂。追悔木闌晴未補，忍教風榦夜俱傷。亂階朱實離離静，仆雪青條蒨蒨長。翹首高雲憶松柏，後凋溪壑轉蒼蒼。

戊寅早春上方寺

地闊城空春自幽，青松黑塔雲常浮。入門鈴磬忽一發，暇日臺池聊共遊。連錢沓來誰氏騎，白玉競浴何年鷗。醉筆要知吾漫興，明朝休用碧紗留。

無題戲效李義山體

曾倚清酣奏綵毫，象牀冰簟玉樓高。徐娘老去風情在，班女愁來賦興豪。秦柳日斜傷渭曲，楚蘭春暮怨湘皋。仙郎（一作根）寂寞崑崙遠，浪説人間有碧桃。

蒔植甫畢風雪遽至漫爾有作

草樹新培置藥闌，醉吟閒凭足心寛。豈虞晨雪娟娟布，無那春枝颭颭寒。猶有一花當坐媚，幸留雙柏與人看。日晴紅緑應全勝，爲勸先生且放餐。

爲園

平生走馬呼鷹地，白首爲園學種瓜。碧草故邀安石屐，青天常滿邵雍車。圍闌換土心真苦，繞菊依松徑不斜。昨遇日晴閒自步，别蹊桃李又風花。

晩秋明遠樓宴集

斜日層城合暮煙，新晴高閣敞秋筵。衣冠四海追遊地，霜露中原感慨年。去鳥來鴻凭檻外，飛雲落木把杯前。回身忽在星辰上，醉眼真疑到九天。

新年作次喻監察韻

新年雨雪亦太恁，十日中無一日晴。豈應雷電除夜作，復爾天鼓東南鳴。諸軍幸擣蓮池穴，大將宜堅細柳營。幾欲臨風撫長劒，白頭還自笑書生。

甲申元日試筆柬友

人生五十驚衰醜，五十從今又數三。老慢更何防市虎，少狂曾亦濫朝驂。鵷鸞舊侣俱鳴珮，鹿豕深山自結庵。短髮不須憂重白，吾居元傍菊（一作百）花潭。

九日詣東莊遇水則舟之同黄李二生

出門萬木吟風葉，挈友重陽上野舟。數月雨陰今白日，一身天地此清秋。逐時莊菊花初放，應節村杯酒暫酬。晩暮更催雙棹返，汴州誰信有滄洲。

正月大雨雪遣懷

梁園春初雲不開，雪花壓城滚滚來。似有驅龍朝玉闕，豈無騎鶴下瑶臺。光牽五嶽黄煙動，勢擁三河白浪廻。欲向瓊樓問寒暖，袁安久已卧蒿萊。

陶君誇其分司桃花獨樹余往觀之賦此

老懶今來特爲花，花奇親見主人誇。入門風片時時墜，近酒春枝故故斜。湖海一尊憐舊侣，乾坤雙鬢愧年華。明朝許赴柴門約，共醉東園萬樹霞。

【附】曹嘉陶桃同賦

獨樹紅桃太放花，主人折贈眾賓誇。當筵雨萼晴猶濕，倚檻風枯午更斜。賸有琴書分秀色，豈容蜂蝶亂芳華。英朋海內如君少，擬報瓊瑤醉紫霞。

和君席上海棠賞之二首

老興看花不厭頻，折紅攀緑總怡神。孤枝解動雙樽影，數朶能回四座春。誰遣物華成歲色，自多人世有閒身。年來斷酒因脾濕，爲爾還應暫入脣。

其二
缾中海棠亦太劇，細小翠擁臙脂深。穠姿故薰欲醉眼，芳信暗傳嘗苦心。偶逢一枝已自惜，若臨全樹更須吟。花時不道天無意，一日常横半日陰。

莊上看花歸見庭中海棠落英與客同賦

三日野花風打稀，朝遊酒伴暮醒歸。臨門夭桃不汝惜，當院海棠胡自飛。已憐錦繡半鋪地，更訝芳香時㸃衣。便應與君酌明月，醉眼天地生光輝。

春日過黄公新堂

黄家新堂逼春起，紫燕尋巢時自來。久陰煙雲眼底豁，乍晴河嶽窗中開。物情野色且幽寂，日光人意能徘徊。持杯布席就芳草，醉深同卧林邊苔。

夏日

稍喜夏來天日晴，遽看諸物盡生成。纍纍杏實攅高蟻，赤赤榴花坐小鶯。晝夜寒暄猶混雜，乾坤清濁固分明。留賔酒茗吾能供，春笋滿林今更生。

陶公過曹濮分司見叢菊蔓草中移之自隨有詩傷之豈以爲家物邪余覽而和之

野舘寒芳抱自知，好吟公子發秋悲。春風世路元桃李，霜露鄉關有鬢絲。三嗅草萊行復立，數株車馬載還隨。東籬可謂君家物，竹帛勳名晩節垂。

正月四日始出赴黄子之宴南隣何儀賔以美醪助杯即席口占

杜門常日追游少，新歲初筵獨詣君。幸有隣家能過酒，况多賔客善論文。樓臺霽日斜含雪，竹樹和煙暮閣雲。入夜不歸雙燭秉，近尊猶喜落梅芬。

陶王二君來賞牡丹

同城何苦不同歡，况復春風到牡丹。香滿正宜㩦酒問，色深翻柰近燈看。綵雲紅（一作黃）霧晴長擁，澹月微霜夜故寒。任使羣芳妒傾國，古今須讓百花冠。

冬日學司偶見庭菊

凍雨晴霜爾自開，偶逢私恨過秋來。違時只爲含中色，入藥終須顯上才。已許數花卷袖采，能分一本向籬栽。冬廵若憶重看約，莫使文軺觸雪廻。

晩秋東莊宴集

郊園秋晩只風林，冠蓋羣遊是盍簪。楓葉近尊朝映日，菊叢淹坐暮横陰。煙霞故引旌旗色，鳥雀應疑簫笛吟。月底金鞍散歸馬，野雲回首少微深。

【附】曹嘉東庄宴集同賦

菊釀新開承露盤，浚郊出賞盡銀鞍。風林一葉地逾靜，塞鴈雙飛天自寬。亭榭傍雲秋動色，旌旗夾水晝生寒。南州榻宴名今古，未信風流勝此懽。

二月望留雲閣雨集

今年花朝花爛開，春風細雨臨高臺。繞闌紅濕舞英重，隔窗黄閃流鶯廻。連日霡霂地已足，薄暮風雲天更來。眼看萬物歘生色，爾我胡惜黄金杯。

海棠爛然要諸君子賞之分韻得壺字二首

繞樹廵簷興恨孤，縟紅繁緑似渠無。童知小徑晨先掃，客有高軒夜特呼。已拚落英欺舞袖，更堪歌鳥勸提壺。幸能老去花常健，遮莫尊前醉共扶。

其二
春深花樹爛糢糊，花下朋遊酒一壺。帽側故搴輕朶挿，席安仍取積英鋪。日烘擾擾蜂能趂，煙動關關鳥更呼。客散獨燒高燭照，老來真自笑狂夫。

雨中海棠

憐花常欲報花安，醉眼冥冥雨自看。朶朶胭脂深更濕，杯杯竹葉滿須乾。等閒細片休輕落，率爾春風且恁寒。朝爲行雲暮仍雨，淩波獨立汝應難。

艮嶽篇

宋家行殿此山頭，千載來人水一丘。到眼黄蒿元玉砌，傷心錦纜有漁舟。金繒社稷和戎日，花石君臣棄國秋。漫倚南雲望南土，古今龍戰是中州。

空同集卷三十　七言律詩七十首

潼關

咸東天險設重關，閃日旌旗虎豹閒。隘地黄河吞渭水，炎天白雪壓秦山。舊京想像千官入，餘恨逡廵六國還。滿眼非無棄繻者，寄言軍吏莫嗔顔。

題雲臺觀

雲臺觀枕玉泉湄，翠削三峯對不移。窗裏山光時隱見，晩來雲氣壁淋漓。醮辰絳節朝羣帝，天路金童引鳯螭。頭白掃門憐弟子，斸松石礙白苓滋。

榆林城

旌干嫋嫋動城隅，十萬連營秖爲胡。不見坐銷青海箭，盡言能挽繡蝥弧。白金獸錦非難錫，鐵券貂璫莫浪圖。昨夜照天傳砲火，過河新駐五單于。

出塞

黄河白草莾蕭蕭，青海銀州殺氣遥。關塞豈無秦日月，將軍獨數漢嫖姚。往來飲馬時尋窟，弓箭行人日在腰。晨發靈州更西望，賀蘭千嶂果雲霄。

武昌

武昌城北大江流，沱水夾城鸚鵡洲。楚蜀帆檣風欲趂，蛟龍濤浪暮堪愁。青煙自沒漢陽郭，新月故懸黄鶴樓。無限往來傷赤壁，三分輕重本荆州。

江行

江行日日隨風雨，日日迎風帆不懸。頗怪蛟龍懽出沒，更兼鷗鷺劇連翩。窗開淅淅琴書濕，㟁轉冥冥竹纜牽。廻合萬山心目破，撇漩誰忍向湖煙。

泛湖

匡廬彭蠡曲相連，伐鼓蠻歌趂進船。屏見雲横石壁淨，鏡開日破浪花圓。漁樵山澤堪時給，盜賊干戈枉自纏。遣帥已添新節制，指揮行見掃風煙。

南溪秋泛三首

聞説南溪徑尺魚，漁人何事網常虚。魚行碧葦深先見，網入寒潭迥不舒。東舍刈禾摇夕浦，西隣決水溜秋渠。平生肉食憂空切，此日臨淵意有餘。

其二
乍見鸕鷀立釣磯，還驚翡翠掠波飛。汀葭晩宿濛濛霧，野竹晴含宛宛暉。謝傅未忘舟楫興，楚臣空戀芰荷衣。蒼茫水落雲泥静，悵望林翁却自歸。

其三
却向林亭觀水磑，暫移沙舸躡雲堆。奔湍迅轂元相激，石竇桐標故不摧。旋影動摇波底日，斷聲吹轉地中雷。何人解識機心事，後世徒矜造化才。

遊西山歸呈熊御史卓

高閣開襟生遠興，西山當眼更分明。酒邊花樹三春暗，湖上風林盡日清。憶昨並穿巖洞入，只今疑繞薜蘿行。浮生擾擾非吾意，去鳥悠悠空世情。

出輝縣城望石門山其上有仙潭玉鯉

明星欲落開縣城，千峯萬峯初雪晴。源泉亂石涓涓溢，削壁孤雲裊裊生。估客深穿猛虎窟，樵夫習傍翠巖行。仙門屹立三潭水，玉鯉空懸一線情。

盤山道中作

磵道晴雲雪草春，石門丹壁鬬嶙峋。聞雷不羨蛟龍起，避地翻將虎豹隣。少室山人虚索價，壺關三老實藏珍。煙花白日經行處，鴻鴈冥冥歎此身。

遊上方寺晩登鐘樓

東北叢林冠此都，地分清寂聚僧徒。青天寳塔還今古，赤日珠光乍有無。草徑鷺乾時獨立，松林鶴並晩相呼。登樓更見河流急，歎世因悲馬負圖。

王孟寺北望（在郾城縣南。）

暑路塵沙淹客心，晩原臺榭慰登臨。西山日抱重簷落，汝水雲移畫棟陰。盜賊兩河猶轉戰，朝廷萬載莫輕侵。懷芹欲獻江湖遠，北望徒傷北極深。

賢隱寺（在信陽州。）

谷寺鳴鐘午未深，躭幽特與伴相尋。行穿樹杪樓臺見，坐傍山腰紫翠沉。獨響澗泉傳石竇，並飛梁燕入松陰。徘徊自笑三江客，佇望誰知萬里心。

開先寺

讀書臺倚鶴鳴峯，廻合千山翠萬重。白晝懸泉喧霹靂，清秋雙劒削芙蓉。撑持古寺還雲閣，寂寞前朝自暮鐘。瑶草石壇應不死，興來真欲跨飛龍。

瀑壑晩坐

醉踏匡山晩未遲，翠巖丹壑凜秋姿。峰高瀑布天齊落，峽靜星河夜倒垂。遠害欲尋麋鹿伴，暫羈終與世人辭。摩崕徧剔蒼苔讀，獨坐雲松有所思。

五面石貴溪

東華山北五面石，削成五面何嶙峋。崩崖鼠餐何代雪，陰洞苔滋千古春。映日閃閃上雲氣，步天渺渺昇仙真。草衣木食亦吾志，放浪胡爲羈此身。

東華山贈友

午時叱馭踰重險，薄暮捫蘿到絶巔。四海風煙落日外，萬山閩越酒杯前。劇傷嶺谷旌旗滿，暗憶家園道路偏。自古有人同戮力，吾曹須擬太平年。

龜峯寺

弋陽縣南山下寺，三十二峯羅列奇。最愛紫煙生石鼎，絶憐青嶂削靈芝。峭崕哀壑還人世，古往今來自鬢絲。已遣野塲維玉騎，合留崕月照金巵。（石鼎、靈芝，並峯名。）

别龜峯

江上龜峯天下稀，挈朋貪賞夜忘歸。冠裳他日思丹壑，車馬平明發翠微。歸路竹蘿偏拂幰，出山雲氣故隨衣。杳然一笑憐踪跡，自不投簪願孰違。

鉛山石井

吁嗟此巖太奇古，雲牙石乳相拄撑。碧泉中洞晝亦黯，青草倒垂冬尚生。即令入海信誰遏，秖怪出山常底清。摵促桑柘會欲落，猗此可濯慙我纓。

鉛山陸趨宿南巖寺

北風越南山木稀，關西宦子常念歸。遠烟漠漠谷日暝，前路廻廻冬燒微。村舂水旋疾徐應，灘鴈夜驚高下飛。鐘鳴騎合巖寺近，松火竹深開石扉。

自新喻馬赴新淦方等寺晩飯

趨塗暝雨已忽霽，入寺晩飯烏（一作鳥）將栖。仲夏稻苗特裊裊，黄昏松桂何凄凄。流年遠村換物色，壙野青天悲鼓鼙。峩峩百丈屹在眼，策馬欲攀交虎蹄。（百丈山有范椁山房。）

快閣登眺

江上冥冥風浪生，閣中清眺會儒英。野舟冒險只自渡，汀鳥避人時一鳴。四海登臨吾白髮，萬山廻合此孤城。劇談轉切憂時念，日暮浮雲况北征。

麻姑山

冒險探深雲霧收，麻姑山水冠南州。潭深自激風雷黑，谷迥誰群鹿豕游。仙女石壇殘欲沒，魯公碑版斷仍留。可憐踪跡俱塵土，兩瀑雲霄萬古流。

題玄壇觀

江行晝静便清暑，水口山奇鎻吉安。豈爲天生饒怪石，遂令人擬築玄壇。潭渦地轉常年黑，樓閣崖懸五月寒。風牖把杯聊暫倚，海蒸雲起故須看。

將至安仁

安仁古岸义河濵，細柳濃煙密弄春。花發北山翻盜賊，眼昏南國且風塵。盤渦浴鷺緣誰喜，下瀬雙帆他自親。破浪會看風萬里，采薇應許畢閑身。

看廬嶽

春時看嶽落星洲，夏來看嶽復江州。獨行稔負煙霞伴，久住非貪麋鹿遊。石室丹書吾異世，錦屏雙劒晩遮樓。登尋擬縱涼天目，一葉飄飄江漢流。（錦屏、雙劒，並峯名。）

楚望望襄中形勢

楚望峯頭望楚雲，遥憐紫盖紫陽君。廬荒不斷盤龍氣，碑滅猶存墮淚文。地轉江淮浮遠戍，木同巴峽塹雄軍。里名冠盖非吾事，願訪鹿門麋鹿群。

繁臺雨望和田生

感事逢時恨不稀，水城寒食半花飛。青郊白馬朝誰並，細雨輕帆晩自歸。何計上賔留鳯馭，（是時有孝貞皇太后之䘮。）無書北狩挽龍旂。（是時帝在宣府。）層臺獨上休翹首，牢落江州易濕衣。

大梁城東南角樓

城樓占角分孤峻，野色生煙合杳冥。華夏亦爲元社稷，古丘曾是宋朝廷。直看紫極雲霾壯，背觸黄河風浪腥。日暮馮軒益愁思，夷門今有少微星。

晩過禹廟

暮行群過禹王宫，瑟䬃松林静入風。步競石梯秋獨健，眼收沙海月還空。聲名北上青驄客，潦倒中原白髮翁。杯酒重傷分手地，古今踪跡本飛鴻。

題黄公東莊草堂

草色通門柳覆牆，繞堂新雨足時芳。晴郊客過沾猶濕，春晝人閒覺更長。拚引滿杯聽鳥哢，願留餘醖待花香。休誇水際兼山際，且醉松傍與竹傍。

少林寺

林深谷暝客子入，鐘鳴葉落秋山空。煙雲細裊石澗底，巒岫亂積松窗中。唐碑漢碣蘚字剥，虎啼猿嘯蘿燈紅。獨坐悠悠息塵想，少室影下月出東。

望少林次韻

三十六峯雲氣通，何峯寺西何者東。林巖霜横遠亦静，煙嵐日破重還空。千山盡歴暮轉碧，一樹不落秋能紅。漸聞鐘聲出杳靄，得路誰憐馬僕功。

宿少林次韻

萬山微暝一鐘鳴，古寺深秋倦客情。僧本折蘆翻面壁，人非騎鶴故吹笙。寒催亂木風交響，白動虚巖月自生。慚愧勞勞不成寐，丁丁卧聽早樵聲。

暑日過雪臺子園莊

蟬聲樹色村村似，一坐君亭日每斜。静裏柴門惟燕雀，老來尊酒是桑麻。年豐隣里家家麥，時至園林處處花。苦熱只今憂赤土，幾時龍起沛天涯。

城東陂秋泛

返照孤城落木中，畫船秋水坐來空。影涵樓閣人齊過，香引蒹葭路轉通。雲氣襲樽温復冷，笛聲將柂北還東。不須預問天邊月，波上餘霞閃閃紅。

【附】曹嘉秋泛同賦

湖上晴遊即鏡中，輕烟淡靄靜浮空。岸廻舟自蒹葭入，塔迥雲從殿閣通。驚吹魚龍時出沒，傍筵鷗鷺晚西東。廻橈更泛桃花水，不辨秋林返照紅。

立夏後晴遊我莊

郊出不知昨夜雨，日高煙翠濕空林。楊花欲盡村村雪，梅子先傳樹樹金。笑向市城開俗眼，喜從園野見吾心。繞亭奚啻千千（一作竿）竹，夏日黄鸝更好音。

徐將軍園亭

將軍别墅今停馬，五月塘池蓮半紅。舉眼江山惟赤日，快人樓閣自涼風。穿林竹翠沾衣滿，布席葵香撲酒空。平世主人虚抱武，醉來誇挽六鈞弓。

清明下粮㕔題杏花

清明著處花爭發，一樹庭前爾獨遲。不爲炎天能結實，豈應官署許生枝。桃蹊李徑雖多寵，撲酒飛簾自一時。已辦青錢貪酩酊，合教紅蕾赴深期。

柑至

丹橘黄柑世所珍，年年隨貢走風塵。内廷賜出人人羨，近市收來顆顆匀。翻訝久藏香不逸，迥疑初摘蔕猶新。金盤玉箸真誰事，寂寞文園自病身。

菊

世上虚名白髮悲，霜前幽壑迥春姿。閑廵獨對真憐汝，醉折寒花欲贈誰。官舍野堂渾一色，冷風淒露漫相欺。高年漸覺馨香遠，萬里徒傷酒一巵。

牡丹盛開羣友來看

吾家何處牡丹園，楊子岡西古宋原。忽有芳菲妍岸閣，豈期車馬駐江村。憐香實怕青蘿掩，在野虚愁蔓草繁。碧草春風筵席罷，何人道有國花存。

冬至菊

至日貪看九日花，弄霜吞雪轉宜誇。思將正色留天地，肯使陰陽管歲華。寒蔕已包重放蕚，暖根應抱更生芽。書雲莫誤禎祥奏，斗酒東籬自有家。

王左史宅賞冬菊

菊筵元向春前約，共憶霜黄薄牡丹。冬日此逢香欲暖，夜堂偏醉色終寒。閑居四海嗟吾賞，晩歲三杯稱爾官。疎影獨枝看轉劇，好添華燭近高闌。

乙亥春郊圃牡丹盛開聿余離兹倏爾四載實兄蒔藝成功約客住（一作往）賞屬雨發詠焉

牡丹元種無多本，别久叢分鬱映杯。穠劇秖宜鴒鳥戲，品增疑傍棣花開。支離野圃羣葩掩，杳裊春庭細雨來。高會主賔忻並健，衝泥車馬莫空回。

人有送牡丹花至者與客同賦

大梁城郭萬人家，太半朱門競此花。不爲國姿寧用折，翫傳賔手轉須嗟。雙牽戲蝶臨書牖，獨惹遊絲擈釣槎。我亦有園新植此，往來無倦出城車。

牡丹賞歸柬邊王二子

非因絶代專芳品，豈復郊園守後時。夜静雨姿應更劇，野寒風蕊莫頻吹。空齋獨憶香仍滿，晴日重尋路不遲。肯擬飛觴留健筆，願攀驄馬護高枝。

霖淫想郊園牡丹

園途雨濘花遥阻，倚杖流雲灑北郊。縱使彩煙偏國本，豈逾清露足春梢。卷心暗蕊須時苦，緑濕紅沾任俗抛。傳道魏緋纍滿眼，傍株今可結遊庖。

郊園餞御史許君屬牡丹盛開

曠圃風郊爾獨開，國香仙色敢辭猜。若先桃李名應減，縱隔城池客自來。穠壓野欄張燕待，餞臨官路挽驄陪。萬鬚千蕚非容易，忍遣臺霜近酒杯。

看牡丹晩移席草堂再贈許君

晩坐移花酒並移，几鐙窗月轉春姿。情真解纜爭侵夜，意不憐香豈盡巵。洶洶野風諠樹惱，冥冥波浪去途疑。亦知仙種貪行豸，醉聽隣雞是别期。

王左史宅賞牡丹

槐庭絃管稱春筵，草圃繁華近暮天。老爲名花扳自放，醉逢國色轉須憐。娟娟影静金尊裏，冉冉香回玉笛前。莫問平章舊時宅，沉香亭已入荒煙。

郊園牡丹復花客往

問主尋芳客故來，百花開盡此花開。凄凉野徑堪車馬，爛熳天香只草萊。穿葉自由蜂逐逐，坐枝頻起燕廻廻。楊花暮合風沙迥，繞樹猶傾醉後杯。

夏日盆荷階葵芬敷率爾成句

候及名叢每自芳，物華清暑倍年光。出波翠蓋枝枝静，入院丹心朶朶香。向日豈期回俗眼，折筒聊得洗詩腸。不應種近榴花奪，繞檻廵池淚數行。

山行見梅

長至山行梅不遲，攀條觸雨益垂垂。雲暗野橋真獨見，歲寒蜂蝶敢相欺。時心已抱調羮實，久色難銷傲雪姿。愁在不緣鄉國亂，白頭心事本同期。

谷園二月梅集

江南梅花苦繁劇，江北有梅花不肥。春枝已矜雪後媚，玉蕊即妨風處稀。金尊綺席不時賞，快馬輕車堪夜歸。遥憶暗香月色動，莫令遽掩東園扉。

梅下限韻作

聞説仙芳每避凡，託根長傍竹松巖。那期野圃深隨酒，可柰風花細擈衫。斜日席移春欲透，步叢香起雪猶銜。歲寒朋舊今何處，徙倚裁書手自緘。

賞歸憶谷園梅

臨梅真惜先開蕊，後蕊吾歸應更繁。藉草無愁細細落，有蜂只恐垂垂翻。折曾爛熳春携袖，醉記扶疎月坐園。已覺時心向桃李，肯緣孤潔重廻軒。

詠蟬

秋來雨多涼氣深，寂寞寒蟬愁暮陰。幸值開晴方聽汝，不緣清切轉關心。故逾叢棘沾沾入，却傍高槐細細吟。曹賦僅能推感激，駱詩徒亦擬同音。

和清明後見燕

坐棟穿簾爾亦驚，紛紛紅紫徧春城。羣衝海霧寒應阻，對語堂花暖却明。去住溪山他日夢，主賔天地世人情。即論遲暮心難已，切恐差池恨轉生。

秋日覩白雲生率爾遣興

天際遊雲白裊裊，渭陽羇客淚縱横。摶風弄雨有誰見，木落秋高堪自行。變幻樓臺翻有態，突然龍豹轉須驚。老夫趂此欲登望，怪爾輕遮翡翠城。

和李大隔牆見余家海棠次其韻

種汝深愁樹不長，數年今遽出吾牆。臨衢幸不矜全色，隔院應難掩暗香。敢向紛紛爭俗眼，私憐裊裊壓時粧。臙脂强半喧蜂少，倘過同傾花下觴。

同雙溪方伯詠石几

栗栗天生白石几，癯癯日伴白頭翁。清尊淹留不斷客，灌木陰森常自風。看處遽浮金玉色，移來深仗鬼神功。兹須小物君堪醉，取致嵩山萬翠中。

石几再賦

確然片石我之几，置之堂邊樓在東。蔥芊海棠上重緑，絢爛盆榴旁小紅。性含煙霞不減色，光敵玉金常吐虹。老夫有時醉凭汝，扣之高歌天暮風。

詠陶臺使蘭陽公廨五色葵花

炎天小縣葵葵（一作花）好，五色空庭日日香。開正得時須讓赤，見宜尊禮莫欺黄。交枝接葉誰爲衆，異蕊同心自向陽。此物煩君獻天子，上林閒地草蒼茫。

詠缾中柏限韻

愛汝側葉寒能青，插之銅缾依石屏。晝屯雲氣果不俗，夜飛光芒疑有靈。森聳似學鸞鳯翼，屈曲已具虬龍形。更欲移栽萬仞嶺，待與松桂淩冥冥。

爲崔後渠詠菉竹亭

崔家孤亭萬竹裏，繞牕栗栗青琅玕。結實當春鳯不餒，託根有地龍且蟠。霜風飄蕭起空谷，美人翠袖生暮寒。彼淇盈盈一水隔，望而不見徒自歎。

空同集卷三十一　七言律詩七十首

郊齋逢人日有懷邊何二子

今日今年風日動，苑邊新柳弱垂垂。齋居寂寞難乘興，獨立蒼茫有所思。谷暖遷鶯翻太早，雲長旅鴈故多遲。鳯池仙客容臺彦，兩處傷春爾爲誰。

夏日過序公

炎天樓殿䕃空扉，永晝雲林孤鳥飛。病起出門風色異，獨來清坐老僧依。撲簾花片疑紅雪，解帶藤蘿映紫衣。萬事回頭誰得問，但逢心賞莫教違。

過馬陟次毛庶子韻

冉冉輕雷止復行，鳯池清夏半陰晴。漸看西日籠花氣，誰放南風作雨聲。融入塹沙將拂燕，密侵宫柳益霑鶯。晩來一赴薇郎約，匹馬衝泥遠興生。

章氏芳園餞朱應登

細雨林塘花可憐，况有美酒斗十千。見日玄蟬元嘒嘒，含風緑篠自娟娟。朝廷豈料更新主，塵世難逢感昔年。縱倒芳尊不成醉，别懷憂緒兩淒然。

訪何職方孟春新居二首

昨年聞汝在郴州，對酒時常使我憂。無客解題鸚鵡賦，同誰出入鳯凰樓。瀟湘夢澤今虚遠，易水燕山不斷遊。舊雨休嗟車馬伴，卜隣先近李膺舟。

其二
街北小堂卜築深，離離竹檻稱幽吟。不爭鵝鴨嫌隣舍，旋置琴尊見客心。呼雨乳鳩仍暫止，定巢新燕故相尋。層軒更許消清暑，露頂同依嘉樹林。

送殷進士病免歸

魯川西流石齒齒，川上茅堂千樹林。春行不費風雩詠，日暮聊爲梁父吟。南瞻岱嶽雲峯峻，東訪滄溟煙霧深。司馬豈緣封禪病，任公終有羡鼇心。

别徐子禎卿得江字

我愛南州徐孺子，明瑶美璧世無雙。新從北極看南極，便自吳江下楚江。日落鷓鴣啼廟口，水清斑竹映船窗。禰衡王粲俱黄土，千載何人復此邦。

追舊寄徐子

憶昔逢君雪滿途，遥憐爲客向江湖。看碑定憶羊開府，作賦先投楚大夫。日黑魚龍豗夢澤，草青麋鹿上姑蘇。空揮玉軫思流水，不得驊騮見過都。

過李氏荷亭會何子

三伏尋花到習池，幽懷真與故人期。出波菡萏晴相並，度檻流螢晩故遲。他日宴游能此地，向來開落果由誰。亦知塵世難逢醉，且把芳筒當酒巵。

酬儲太僕見贈

抱病逢春無那春，雪晴雲氣相鮮新。經旬不出惱官長，束帶何由朝大賔。豈謂煙霄無勁翮，欲從江海訪遺珍。商歌日暮悲風起，索處應慙扣角人。

答太僕儲公見贈

淮海先生海鶴姿，年來何事鬢成絲。安危異日須公等，文雅于今是我師。縱有孫陽難遇馬，誰言安石但能棊。桂枝偃蹇空山裏，旅病逢春故國思。

病間聞何舍人夢故山有感

我逢新歲兼新病，君夢故園登故山。木杪啼猿行問訊，枕邊流水莫潺湲。深春古廟同誰往，絶壁孤雲只自攀。悵恨無家傍林谷，定應何處卜鄉關。

雨中憶張大夫園亭

我愛張家好亭子，滿園林竹夏淒淒。霑花細雨飄窗裏，映日輕雷過檻西。已拚習池多樂事，況逢光禄有新題。朝回會與金蘭約，走馬㩦壺到碧溪。

解官親友㩦酒來看

嚴城擊鼓天欲曙，風起平林纎月長。故人開尊且復飲，客子狂歌殊未央。卧病一春違報主，啼鶯千里伴還鄉。他時若訪漁樵地，洛水秦山各淼茫。

送王照磨省覲

浮沙皛皛楚王臺，苦竹泠泠帝子哀。臘月江南鶯語合，早春湘北杏花開。貪趨綵服聊輕舫，苦憶金門罷舉杯。入幕郄超難許並，題橋司馬直須廻。

寄徐子

徐子南游涉洞庭，楚江風浪眼冥冥。朅來振玉朝天子，忽漫傳書與客星。訪戴難移剡溪棹，問奇曾過子雲亭。煙沙水國催春發，楊柳愁邊却盡青。

寄徐編修縉

題詩傳語玉堂賔，想像鳴鞭散紫宸。玩弄門前金騕褭，宛如天上石麒麟。徒誇中論流人世，實有新詩泣鬼神。密勿願先諧大軸，漁樵久已屬閑身。

九日寄何舍人景明

九日無朋花自開，登樓獨酌當登臺。孤城落木天邊下，萬里浮雲江上來。但遣清尊常不負，從教白髮暗相催。梁南楚北無消息，塞鴈風高首重回。

冬霽宴丘翁林亭

竹亭高宴雪霜殘，柏塢移尊月色寛。馴鶴自知迎客舞，絶琴今擬向君彈。醉來箕踞仍呼酒，老去留賔不著冠。解道冥鴻能萬里，肯輸烏鵲一枝安。

立春遇雪柬孫君二首

乾坤莾莾俱爲客，世路悠悠各愴神。海内弟兄稀見面，天涯霜雪又逢春。馴階鳥啄猶呼侣，破浪龍吟不避人。幾欲開尊向梅柳，白眉青眼爲誰顰。

其二
留滯周南春復春，路迷何處問三秦。竟非吾土堪垂淚，不爲儒冠豈誤身。偷臘檻梅暄媚眼，弄寒山篠晩傷神。虚傳夜雪能乘興，不見山陰鼓柁人。

送張訓導棄官爲母

蜀道干戈暮角悲，水行溪壑轉春姿。辭劉徐庶心先苦，廻馭王陽願不遲。正月巴山猶碧樹，孤舟峽口已黄鸝。并吞割據千年事，愁見岷峨有戰旗。

早春酬内弟璣

騎馬衝泥到竹扉，孤城雪日弄暉暉。將飛鴻鴈春相聚，得食魚鰕暖自肥。賈誼上書翻遠謫，桓榮稽古已多違。亦知匡濟諸君事，勿羡東皋早拂衣。

早春郊園贈别

野陰蒼蒼春不分，春堂黯黯惜離群。柳條欲折不應手，林花即開誰寄君。鴈飛帆檣畏觸雪，日蒸山澤恣成雲。杳然㩦别東園晩，綺席玉杯相對曛（一作醺）。

生日答李濂秀才

臘前此日梅花劇，盞送初筵竹葉新。千里共爲青眼客，百年余是白頭人。清霜麗蕊情休妒，醉舞狂歌意總真。忽憶退朝傳粥食，遲廻吟望一沾巾。

過内弟宅感詠

天漢橋東水竹居，明公卜築迥幽虚。軍城日月梁園永，戚里山河宋殿餘。諸弟冬林供雪笋，重闈日饌躍江魚。冰（一作水）清牢落千年事，手澤空嗟萬卷書。

積雨鄭左二子晩宴

秋深衆草皆垂實，雨久高牆半濕痕。百歲榮枯同逆旅，二儀風霧自黄昏。烏鴉樹滑時窺屋，泥濘人稀早閉門。便合披簑邀鄭左，任從燒燭倒清尊。

送王生還里

華池避俗屯螢火，往日談經近鹿塲。萬里漂零余作客，諸生親炙爾升堂。昨來見面生春色，歲暮還家帶雪霜。懷土力微難並進，强吟臨路獨淒涼。

逢泰公門徒因寄

垂翅昨年辭帝都，散花今日見門徒。乘杯老去還能否，擊鉢狂來未信無。暫止乳鶯元逐燕，得時横隼莫驚烏。清沙密竹追隨地，腸斷飛虹月色孤。

寄華韶州

十年不寄一封書，索處常思萬里餘。謫宦賈生元獨遠，抗言劉向果誰如。新符海外勞分虎，舊德朝中想佩魚。退食昔移青瑣步，論文偏過省郎廬。

贈鄭庚

文物江東數歙都，里傳貞白似君無。門前不種鉤衣草，堂上常巢返哺烏。爲客老年今道路，告歸春日復江湖。沙溪酒熟兒孫勸，拄杖徐行步緑蒲。

北行家兄與内弟玉實間行遉緩急即如雷霆之下魂魄並褫矧又如饑渴

吾兄淚眼若懸河，内弟尫羸苦更多。昏黑同行草莾裏，明星獨傍邑城過。荒山葛藟縈初蔓，空屋荆花滿故柯。臨路斷腸俱哽咽，望歸㩦手向煙蘿。

寄答内弟璣九日繁臺見憶

悵别登臺逢九日，雲閑水落望長安。風急愁聞木葉下，秋清涙滿菊花團。臨危始識交親重，處世空嗟行路難。一勺塗鱗終放擲，九天歸翼待扶摶。

喬太卿宇宅夜别

竹梧池舘夜偏寒，促席行杯漏未闌。燕地雪霜連海嶠，漢家鐘鼓動長安。吟猿見月移孤樹，宿鴈驚人起别灘。二十逢君同躍馬，十年回首笑彈冠。

别都主事穆奔喪歸

瑶池不聽鳯皇簫，銀漢愁看烏鵲橋。海内君親情併苦，天涯書劒路俱遥。陰陰朔塞鳴秋葉，滚滚寒江急暮潮。君去會應朝北斗，余歸終擬伴漁樵。

夜别王檢討九思

露白秋城角夜哀，朔雲邊月滿燕臺。仙人閣在銀河上，嬴女簫從碧落來。江葉自隨山葉舞，燭花偏傍菊花開。風塵荏苒年華異，莫怪臨岐數酒杯。

宿江氏

尋山累日山中宿，玉港回鑣見爾家。世遠樓臺喬木裏，族繁門巷一溪斜。深冬野竹猶風葉，細雨簷梅已凍花。惆悵哲人今異代，玉峯回首碧參差。

穀日酬鄭屠二省使携酒見訪

殊方穀日軒齊過，返照虛窗暖自通。短鬢江湖今會少，早春閶闔舊趨同。越南閩北風煙際，㟁柳園梅霽雪中。時世艱難須共濟，此生杯酒任西東。

滕閣訪屠子感贈

章門屢出緣尋子，滕閣留懽晩不回。霜落磧洲江漸細，日斜鄉國鴈還來。紅巾未信干戈息，白髮能禁日月催。千古棟雲簾亦捲，西山秋色爲誰開。

雨秋友人見過有贈

時芳已後重陽雨，摇落深驚昨夜風。鴉雀小亭雲竹静，蒹葭寒水灨江東。詩名海内逢高適，人物吳中有阿蒙。數過淹留非縱酒，異鄉搔首各飛蓬。

較射畢青雲峯示諸生

射畢孤峯聊獨上，繞峰冬樹發孤雲。天開遠岫遲遲見，水落寒江細細分。禮樂衣冠先此地，綱常簪組愧斯文。亨衢接武尋常事，孝子忠臣百世芬。

發南浦贈人

大寒冰雨何紛紛，曉行日臨江吐雲。得風舲舸故相逐，異港鳧鷗還自羣。浦南蓼洲春欲動，㟁西雪山晴未分。與君接席向香藹，吟坐傳杯侵暮曛。

江上逢羅通政

秋乘綵鷁脩春服，曉解牙章拜五雲。三十超遷門下省，遲廻瞻戀聖明君。烈風江上年垂暮，把酒旗亭袂忍分。晝錦故山家慶集，堂開鶴髮野梅芬。

清江彭君幽居

新霽隔城江色來，僻居春暮徑花開。當門銀杏有千歲，穿葉黄鸝能百廻。南徼雲沙曾杖鉞，北山薇蕨且銜杯。波深五月鰣魚至，獨釣吟行鷗不猜。

題嚴編脩東堂新成

城居市遠同村僻，堂構春成屬燕忙。星檻夜凭斜北斗，日牕朝坐影扶桑。問奇頗類揚雄宅，醒酒真輕李相莊。喜即繫舟臨秀浦，恨猶榰笏背鈐岡。

泰和南行羅通政舟送

開船日午君俄至，逆水開尊得竝船。貪數岸花杯不記，已衝江雨纜猶牽。雲山楚越相逢地，劒珮京華始識年。感昔願仍還省閣，顧今俱已静風煙。

寄孟洋謫桂林教授

長沙賈誼君仍遠，南涉三湘復九疑。虎豹深山聊澤霧，蛟龍得雨固須時。行藏學閣蒼梧夕，鼓角夷城白髮悲。悵望適荆心豈忝，飄零極海翅非垂。

南康至日送韓訓導赴湖州推官

黯黯寒冬湖水頭，遷官别我向湖州。吾道百年逢小至，雪江千里屬安流。飛騰刑獄官非忝，簡拔朝廷意實優。見説東南力已竭，哀矜此外爾何求。

仰頭遇友夜泊感贈

舟夜雙燈倚碧灘，江雲靄靄覆春湍。中年獨覺滄洲穏，直道誰非行路難。坐裏旌旗環匯澤，花時金鼓發長安。時危故國思芳草，懶慢先君得挂冠。

龍沙餞胡子還城

春卿送弟返扁舟，子孟還城設餞遊。樹䕃金沙開錦席，花吟楚鳥勸吟甌。平風㟁壓黿鼉窟，倒日江明鸛雀樓。古木徐亭偏寂寞，醉希凝望水東流。（吳育字春卿，胡健字子孟，俱宋顯人也。）

别太華君

自我徘徊襄漢間，秋風倏忽吹襄山。𪃩鶬竟日亂洲渚，鴻鴈孤鳴愁草菅。秦路傷心紫芝折，楚巖回首桂花斑。層城月出歌鐘滿，誰念楊雄獨閉關。

贈何君遷太僕少卿

省客新乘卿士車，尋盟特别水雲居。還朝賈誼元前席，去國虞生合著書。貪顧休輕冀野馬，祖行親釣汴河魚。虚疑厄閏春情晩，驛路羣花宛宛舒。（是年遇閏，何有「官似黄楊厄閏年」之句。）

夏日赴監察許君之宴同張監察

霜府池亭夏亦寒，捲簾河嶽火雲殘。筵開冰動琅玕簟，酒伴瓜行白玉盤。驀石尋花時徑往，躍魚投餌晩留懽。孰教逃暑陪驄馬，自分清朝老釣竿。

柬趙訓導二首趙安邊營將家子讀易人也。

安邊坐堡近沙塲，白日胡沙慘慘黄。彀弩汝兄增品秩，操觚吾子獨文章。雙龍一命新朝闕，三鱓諸生已報堂。授易未容輕管輅，揲蓍端合契羲皇。

其二
田園共傍古蕭關，舞鳯城臨斬斷山。連茹實期王貢上，轉蓬俄聚洛河間。風塵落葉頻驚眼，苜蓿深杯且破顔。宋岳魏臺俱不沒，及秋騎馬肯同攀。

酬和許監察九日對菊之作

風簷落葉隨行步，坐近寒花引濁醪。久客重陽還細雨，故山他日幾登高。羈心汴舘頻搴蕊，醉眼江門舊送濤。願戢霜威長晩色，賸抽英響續遺騷。

酬和李子夏日遊天王寺見贈

玉皇諸閣鎻空寥，夙昔攀緣客互招。細細嵩雲通佛栱，冥冥河氣度僧寮。柏潭路古摇晴茘，竹洞城陰掩熱椒。聞爾昨遊吾自阻，碧紗誰並照煙霄。

喜鄭生至自京師傳崔陸徐何諸人消息

汝從京國傳消息，屈指離吾幾換年。當日應劉俱老健，朅來燕趙自風煙。陽回草木清霜後，歲暮賔朋醉眼前。别業舊臺㩦手在，野鴻沙鳥日翩翩。

繁臺冬日喜鄭生歸集

予從汝去稀過此，即使經過亦惘然。乍聚酒杯須落日，久晴臘月有和煙。向陽小草纎纎出，傍水浮雲宛宛連。野立舉天昏色起，好横酣眼望三川。

正月二日臺卿李公監察毛公袁公枉駕而顧毛歸有作輒次其韻二首

君子三陽元並進，朝廷四海况爲家。冠彈貢氏非吾願，星聚荀門敢自誇。走洗玉盤深映竹，驕嘶驄馬半銜花。緑尊未倒歸須夜，臺柏無言已宿鴉。

其二
吾生五九笑吾涯，短圃低墻即是家。酒熟喜當賔客過，詩成慚使世人誇。日臨河岳雲俱色，春入樓臺樹自花。轉盼不堪天地異，得栖無小後啼鴉。

和毛監察秋登明遠樓之作

院鎻簾垂白日幽，爲誰乘興獨登樓。地平嵩嶽牕中出，天倒黄河檻外流。坐對罏煙雲並起，醉摇霜筆樹還秋。可憐大厦須梁棟，未展那知匠氏憂。

雪後困酒和王左史

旭日上雪簷溜懸，廣文先生猶醉眠。牀頭緑尊已交卧，解酲復倒嚢中錢。開門泥濘午活活，有客騎馬來翩翩。强起梳頭煨芋栗，暖杯寒光仍四筵。

柬邊子變前韻

繁丘草青春可憐，欲往恰值春風顛。應門童子不通客，空同先生閑自眠。柳長故嫋金色縷，梅落盡鋪白玉錢。安得即遊共爾閣，滿引香醪花簇筵。

仲春繁臺飲餞醉歸口占呈陳邊二使君

晝日起風花欲開，過鴻未盡巢燕來。看山已嚴陽翟駕，群餞復聚梁王臺。苦云離合每不易，便醉顛倒何嫌猜。背閣碧樹故裊裊，當筵哢鳥時徘徊。不見當年艮岳盛，今日纍纍青草堆。

春日過遂平將軍第同李尹

十年不到將軍第，一日重來令尹偕。春色不改延客閣，芳樹盡覆彈琴齋。尋香檻蝶娟娟逐，競暖池魚宛宛皆。晩步鹿蔥驚欲放，續遊無吝玉爲牌。

限韻贈黄子

禁垣春日紫煙重，子昔爲雲我作龍。有酒每要東省月，退朝曾對掖門松。十年放逐同梁苑，中夜悲歌泣孝宗。老體幸强黄犢健，柳吟花醉莫辭從。

贈王推官相國之子

青年籍甚王推府，得郡吞江復據湖。楚楚驊騮當道路，英英秋月坐冰壺。三槐舊業承非忝，駟馬高門望與俱。相國醴筵今更數，在邦無憶鯉庭趨。

高門堤陳氏别業夏集

門堤平野突崔嵬，幔屋深林石磴廻。盛世行藏吾學圃，異鄉天地此登臺。馮軒五月涼風入，移席孤城返照來。急管暮催杯更進，醉翁非爲酒徘徊。

空同集卷三十二　七言律詩七十首

夏日繁臺院閣贈孫兵部兼懷大復子

獨馬孤城送客廻，亂蟬高柳出銜杯。晴天河嶽今開閣，戰地金元晩上臺。才自籌邊期獻納，義猶傾蓋愧徘徊。何休門客如君幾，北望天風萬里來。

寄贈彭子

黑頭何事乞歸山，白日清秋笑入關。衛霍古慚功已定，伊周今擬詔終還。泉莊舊灌松偏大，圃徑重遊菊正斑。安得從君假雙翼，流沙西去弄潺湲。

送楊子還里

曾修書院旴江側，君去懷予試一遊。當日水山應更好，别來松桂幾經秋。謝詩早向麻源覓，顔帖時從廟碣收。此外何求惟有醉，背山合起望泉樓。

送張工副

爲官秦邸君西去，因憶簡王相遇時。池出異蓮要作賦，舘開脩竹坐傳巵。龍旂寂寞還雲氣，鶴馭飄翩秖夢思。寄問白頭强相國，醴筵吟筆似前隨。

夏行人齎太皇太后哀詔過此以病淹于郊舘僕爲作詩

野舘春雲劇暮陰，病臣哀詔此經臨。君親敢謂三江遠，涕淚懸知萬國心。風砌獨花堪憤悶，雨簷雙燕足清吟。遐陬每引前星望，賴爾兼程布此音。

城南新業期王子不至

新園本欲誇王史，竟日城南期不來。即使屋荒還五柳，忍令春暮只孤臺。對人芳藥翻翻出，近日浮雲細細開。已囑甕頭封緑蟻，明朝倘許盡餘杯。

再期王左史不至

地散官拘此亦希，草堂重約忍偏違。元期芍藥枝枝賞，忽復葵榴片片飛。諸客酒停時望旆，孤城日落尚留扉。人生樂事真能幾，野立蒼雲又白衣。

繁臺次秦氏韻

一秋今到十賢堂，萬事傷心歎渺茫。草緑梁臺猶殿閣，花殘宋苑只宫墻。天南星宿元朝斗，崖北靈芝本向陽。未老息棲終傍此，預愁人擬卧龍崗。

送田生省母兄如晉

匹馬遥衝落日微，萬山何處是庭闈。塗紆沁上花應發，春盡并門雪尚飛。臨柏乍開荆樹閣，傍萱重著老萊衣。馮高試望風雲氣，大駕新從此路歸。

寄題孫氏苕溪草堂孫是時始有婚事

苕溪之傍何者丘，幾時自卜林塘幽。已聞寛田足放鶴，曾否餘錢兼買舟。狎人鸂鶒元成偶，近檻芙蓉故並頭。塵世要留風格在，東南聊作醉鄉遊。

送毛監察還朝是時皇帝狩于楊河

楚生臨水送將歸，黎子當筵賦式微。天下汝爲真御史，百年吾是舊漁磯。沙寒白日蓬科轉，風起黄河木葉稀。此去有書應力上，太平天子本垂衣。

送李行人還朝

南使樓船漫北廻，西廵車駕歘東來。星辰再逐千官入，閶闔重臨萬國開。寒盡旌旗猶拂雪，春新環珮且沾梅。虞絃定有薫風奏，佇望陽和徧九陔。

逢吉生汴上

汴上相逢俱白頭，秦中却憶少時游。煙花樓閣春風日，錦繡山河百二州。未論聽鶯穿細柳，實因走馬出長楸。金尊邂逅今宵月，明發仍懸兩地愁。

郊園夏集别李沔陽

東門慣種邵平瓜，彭澤新成處士家。晨起忽嘶花外馬，君來同泛柳邊槎。向人菡萏元隨檻，哺子鵁鶄各占沙。明發路歧愁把袂，秋風江漢有歸艖。

李沔陽飲後田鄭二子復集於斯莊望見陂水驟落衆頗訝之

五馬柴門夜已廻，二豪尊酒旦重開。林乾鳥雀群應喜，水落鳧鷖半不來。疎懶合收任氏釣，嘯歌真慕阮公臺。亦知河朔非凡輩，逃暑無辭掌上杯。

早春酬張客見贈

周王祈雪罷燈遊，楚客思鄉迥獨愁。不雨風雲常嫋嫋，入春江漢轉悠悠。穠花錦石添雙鬢，横笛短簫悲綵舟。歧路斷腸俱不減，予今搔首爲西州。

田居嘲答李沔陽

郊園自枉君侯車，日日觸熱尋吾廬。柳長風多秖欲睡，瓜成雨來仍用鋤。遠田陰陰立黄鵠，新波雙雙跳白魚。即令石水泥五斗，豈無五馬愁騎驢。

别熊御史出塞

今夕何夕春風微，把酒長歌春興違。嬌鶯乳燕黯不語，嫩蕊柔條空自稀。都門車騎明朝發，關下行人三月歸。北望胡沙青草盡，祁連山外斷鴻飛。

春望柬何舍人

城南春望春可憐，小苑高樓生暖煙。幾家芳草斷腸處，無數落花吹笛邊。川原萋萋入暮雨，車馬駸駸矜少年。欲向仙郎誇白雪，陽春久已絶人傳。

贈張含

孔門諸子接升堂，杜甫交遊盡老蒼。萬里南歸望秋月，一尊對别逢春陽。生兒當如李亞子，有父况作尚書郎。肅肅雲鴻天路永，樊籬斥鷃莫空翔。

題環上人精舍

前月到寺萱草香，今月到寺葡萄長。潢潦盈盈旭日動，樓閣灑灑高雲涼。出門每恨市城隔，浮世空嗟車馬忙。圓月清秋期重訪，即扳留卧賛公房。

送膠州學職

廣文先生騎馬來，膠東膠西花欲開。鱣堂蕭蕭帶暮雨，芹池殷殷鳴春雷。太山西望真堪仰，洙泗東流竟不廻。寥落廟宫多古樹，屬君收取棟梁材。

送人還洛

十月朝天春始廻，洛邦真喜使君來。柳條臨路若相待，梅花滿堂渾欲開。雪晴幾過回鑾浦，日落時登承露臺。九重他日求賢詔，不道今無賈傅才。

秋日飲王子之第

岧嶤玉殿逐秋開，迤邐金風觸酒廻。賔客百年梁氏苑，河山雙鬢李仙杯。露凋梧葉浮龍井，月引簫聲出鳯臺。莫羡同舟流逆調，須知雅樂是真才。

見素林公以詠懷六章見寄觸事敘歌輒成篇什數亦如之末首專贈林公

南伐經年駕北還，麗雲遲日藹燕關。花明合殿春開扇，柳引千官曉復班。新有越裳供雪雉，（是年始貢者三國。）更聞飛將奪天山。務農銷甲從今事，飽飯行歌興不慳。

其二
香含雞舌曾爲吏，日侍龍顔朝退時。春色故摇三殿柳，曉風偏放萬年枝。鏘鏘劒佩鵷行亂，裊裊旌旗鳯輦移。迂謬一麾今廿載，半生心事白頭知。

其三
青天萬仞削芙蓉，憶踏匡廬第一峯。哀壑暮雲埋虎豹，大江春浪變魚龍。天池玉筆親留碣，石室山僧獨扣鐘。搔首昔曾霄漢上，舊題應被紫苔封。

其四
投簪萬里旋舟日，暫憩覃園傍峴西。潭起漢娥留佩賦，井傳王粲倚樓題。林猿浦鴈心常往，楚雨襄雲路不迷。縮項一槎真欲釣，幾時重訪鹿門棲。

其五
買園近闢三三徑，啓户遥當六六峯。敢向大河誇樂土，且將名嶽寄行蹤。風林躍馬狐狸走，草澤回舟鴈鶩衝。昨復潁陽開别業，傍軒新徙具茨松。

其六
西伐親將龍虎軍，南歸甘即鷺鷗羣。謝安實費登山屐，司馬虚傳喻蜀文。釣罷蘭溪宵上月，吟成壺嶺晝生雲。何時勉爲蒼生起，悵望東南五色氛。

小至後寄甥曹嘉

隔縣經秋汝面難，好音爲郡舅心寛。三河鴈起沙先暮，四海陽回雪尚寒。萊竹召棠他日事，石渠金馬向來官。公餘定有尋幽興，莫惜新篇寄我看。

河上茅齋成呈家兄

愚弟罷官兄獨喜，卜築茅齋傍竹林。開窗忽見萬里色，背水常留十畝陰。春來燕子休相賀，日暮幽人且自吟。庭下會栽棠棣樹，牀頭新製有虞琴。

閣老劉公七十壽詩八月十五其生日也

團團桂月静秋筵，裊裊蘭風拂露天。黄閣兩朝調鼎後，碧山雙屐壽杯前。林中列坐花能舞，竹外迎賓鶴解先。再相行看君實起，耆英休羨洛中仙。

留别李田二秀才

五年梁苑棲遲穏，千里南州忽此行。海内尚還憂盜賊，老夫何用拜簪纓。音書陸續憑誰寄，醆酒留連見我情。惆悵暮天雲不盡，秋風相憶豫章城。

贈鄭羽士

怪爾零丁老鍊師，藏珍破屋鬢成絲。坐看丹竈宵忘寢，行折園葵午療飢。久雨水淹松樹死，塌墻人過廟門疑。空傳薦福千金帖，今世誰尋少保碑。

送蘇文學往主三賢書院

邦侯敦禮聘才賢，梁客乘秋詣汝川。堂上久懸徐穉榻，門前俄報孝廉船。雲山紫邏霜應峻，風穴青松晩更妍。獨上高丘試回首，紫陽白鹿自江煙。

鄭生聞予種樹有成便冒雪㩦酒來看鄭時有江東之行

鄭綮騎驢雪故來，無功行樹及春栽。沾濡立愛新松色，冷凍回驚早杏開。密片深當紅蕾集，寒聲虚帶翠蕤廻。思君蓑笠滄江上，酒罷翻愁去舸催。（王績字無功。）

送蔡子赴省

君從歴下游三輔，暫就薇花避柏烏。關内久懸馮異望，河西早上伏羌圖。茶官詭譎時侵馬，餉吏奔趨日備胡。生養願今開氣象，山河百二本皇都。

鐘樓重别熊子

野寺荒臺餞客游，江湖城郭暫消憂。危檐獨趂翩翩燕，細浦雙行宛宛鷗。人世舉杯俱勝跡，風林長夏有清秋。情來不用重翹首，西北浮雲是帝州。

閻曹二子發京姪木與之同舟而下有詩紀之予亦和此篇

共水同舟伴謫居，海天春色静涵虚。蠻方故啟流官路，漢史終收痛哭書。蜀徼山高常戴雪，滇門池苦亦生魚。上林花樹年年在，前席行看入禁廬。

甥嘉謫官過汴僦舍而居以時炎熱

萬里嚴程此一州，問親娛舅爾須留。遷人賔客休填户，僦屋炎蒸幸有樓。穿檻笋高猶足采，戲池魚美更何求。館甥舊地花仍好，得暇頻來看海榴。

園莊餞蔡客還江東

觸熱因君强出城，破堂雛燕接林鶯。塵埃固識風雲器，落魄還爲江海行。莫問千金求駿馬，且將杯酒戲青萍。停雲靄靄孤遊地，此别遥知日暮情。

其二
來日麥苗歸麥黄，炎郊攜手暮蒼蒼。别筵車馬吾先醉，落日東南江自長。檣燕岸花休促棹，小堂新竹尚餘觴。吳門汴市無千里，應把并州作故鄉。

寄贈司寇林公還山

徵書强逼上彤闈，退食長吟望翠微。漢室本緣三策重，都門真見二疏歸。朝廷司寇元持法，天下蒼生遽拂衣。趨陛履聲皇念切，夢魂能復五雲飛。

謝南陵折贈牡丹十頭咸樓子重瓣

王花折送出朱門，國色俄臨處士村。堆積實增春照耀，傳看直至日黄昏。先掄上蕚圍詩卷，已拚清香費酒樽。見説陳思才八斗，洛陽真譜許同論。

儀賔柳子以合懽芍藥見贈予自不識此花而柳云種蒔數年惟今歲雙朶時柳病方愈

賔卿贈藥驚奇異，共蔕分葩號合懽。入手自摩雙蕚歎，逢人恐當一花看。並頭虚漫誇蓮蕊，單瓣還應壓牡丹。汝抱緜疴今幸愈，和中天遣助平安。

夏日上方寺追念舊遊寄平陽王守前御史

伏天樓閣同遊地，尊酒松林憶並㩦。驄馬昨朝三極北，虎符俄剖萬山西。人間散合留高跡，壁上風雲護舊題。出守次公元入相，汾川應與潁川齊。（黄覇字次公。）

答杭雙溪渡河見寄

藩公赴鎮東來日，野老扶笻北上時。貪墨似聞抛印綬，壺漿真見迓旌旗。豫州河嶽元中土，漢法封疆是重司。廿載别君今幸此，柴門能倒故人巵。

奉寄邃菴相公之作

徵書北闕朝朝下，不見東山起謝安。黄閣兩朝心自赤，蒼生四海淚曾乾。雲霄桃李猶門徑，歲月絲綸只釣竿。舟楫願公長好在，風江日夜有波瀾。

東莊冬日會别謝行人

冬圃朋游菊半蕪，風林互飲葉全鋪。往來物理須霜露，離合人情豈路途。乾緑冷紅難避眼，剩香餘馥故侵壺。相逢莫漫憐修竹，要識乾坤有碧梧。

雙溪方伯夏初見過就飲石几留詩次韻

孤城春氣轉温風，石几閒門夏樹中。遇客便移杯酒玩，題詩今得故人同。猶驚鳥動花紛落，况值日斜樽不空。晩暮蒼茫萬里色，賴君長劒倚崆峒。

【附】曹嘉雙溪同賦

舅家石几何玲瓏，瑤色金姿花樹叢。拂玩自成今日會，扣歌真見古人風。蒼烟野徑雙樽裏，碧簟凉雲小閣東。獨喜舘甥重有處，百年吟臥此心同。

三司諸公久有蓮池之約會雨阻不赴乃移兵司東圃而飲爲詩以謝

西城宿雨天虚阻，東圃微晴人竟遊。地闊儘容雲氣入，亭深能使樹香留。尊前俊傑齊三府，林下迂疎自一丘。勳業太平公等在，故將高榻動南州。

東莊再贈杭子兼呈其兄澤西年友

冬（一作東）郊日白無風沙，羣飲送客遊琅琊。到日定生韋澗草，有時同醉歐亭花。我今五十半潦倒，君日高貴元才華。過鄉爲問澤西子，老吟何處饒煙霞。

乙酉除夕答鄭生兄弟見贈之作

除夕天涯見客心，連枝游子各悲吟。徒將鬢雪凝青鏡，且把鄉梅託素琴。海嶽催春潜弄色，冰霜爭歲沍成陰。吾家甕緑浮浮嫩，兄弟能來秉燭斟。

東莊謝臬司諸公携酒見過

白日餘紅亂撲衣，郊亭無事坐花飛。何緣五柳嘶驄馬，忽有群公到竹扉。過眼物華春自暮，賞心朋輩老應稀。亦知不是談玄宅，倘許頻來各醉歸。

上方寺會監司諸公

梁園四月斗炎蒸，衆飲松堂爽色凝。天上樂聲僧梵接，掌中杯影塔雲層。高情不使忙官奪，野興常於勝地增。西海漸生歸路月，上方無藉散花燈。

東莊藩司諸公見過

少年湖海老中原，萬里誰期共一尊。邂逅路岐須盡醉，向來離合敢重論。桑麻事業陶公徑，鳥雀人情翟氏門。懶散廢書瓜可種，夜來時雨足吾園。

于公廟會王帥以其防秋北行

新晴借廟張金鼓，舊約鋪筵集縉紳。氣早冷隨雲雨入，地幽人與竹松隣。時來拜命防秋將，老去狂歌避世身。醉别贈君雙玉劒，持將西北掃風塵。

新秋宣威後堂會張鮑二帥晩過東圃作

戟府臨秋氣自威，林亭過雨日能輝。但邀文士揮彤管，不願將軍試鐵衣。雲濕白花籬槿重，風摇朱果石榴稀。彎弓欲看雙禽墮，海闊天晴鴈不飛。

酬聶監察淮上見寄

落木秋城動客哀，急風胡鴈帶沙廻。夷門合是投簪地，淮海須憑攬轡才。勳業壯心頻覽鏡，暮雲詩句幾登臺。太微實與群星異，已有光芒接上台。

九日南陵送橙菊

朱門美菊采先芳，玉圃新橙摘早霜。傳送滿盤真鬭色，分看隨手各矜香。深憐便合移樽酹，暫貯應須得蠏嘗。獨醉秋堂卧風物，一年晴雨任重陽。

亭上限韻作

片雲黑日熱轉添，忽有飛雨來纎纎。任情玉杯但一弄，乘興彩毫時復拈。角巾芒鞋客竟日，燕舞花明風滿簾。垂頭人吏困自睡，此地元非禮法嚴。

送程生兼寄姑蘇五嶽黄山人

壓枝梅杏纍纍碧，照眼櫻桃的的紅。舟楫大江无晝夜，路岐初夏有西東。淹留欲暮林間日，行坐惟便竹下風。秋水一帆湖海上，爲傳雙鯉到吳中。

寄水南子

孤雲晝陰董盆寺，廻風夕電南神岡。林木䬃䬃起新色，茅堂微微生嫩凉。高人北窗枕書卧，有酒誰與開尊嘗。鬱蒸殘暑不須念，雷雨時覩蒼龍翔。

夏都給勘鄴潞之戰惠見憶之作寄答四首

廿年不入紫宸朝，白髮猶能伴野樵。敢向驊騮爭道路，固知鵬鶚自雲霄。狂歌見月時呼酒，懶性臨風欲棄瓢。寄語昔游青瑣客，嶺雲溪雪記同招。

其二
焚草常懷杜拾遺，從容退食梧垣遲。人當名世汝其輩，國有中興今固時。衰年丘園合潦倒，大業竹帛能留垂。迢迢故人寸心在，日日苦吟雙鬢知。

其三
侍臣斧鉞雲中下，山寨冰霜戰後行。穽腦乍攀黎賊路，石門重覽鄂王營。中興崖石元留頌，成筭朝廷敢論兵。試向絶巔看大海，年來波爲聖人平。

其四
岧嶤上黨接壺關，杖鉞冬（一作東）行歴萬山。巖凍雪埋擒虎窟，壑腥雲嫋斫龍灣。嶃巉路透漁樵入，薈蔚林清鳥雀還。爲問登高能賦者，雪毫幾掃白雲間。

熊監察至自河西喜而有贈

當年五郡乘軺過，此日干城攬轡游。封事幾騰天北極，籌邊真歴地西頭。崑崙壯壓胡塵斷，弱水清翻漢月流。若使廵行皆汝輩，遠夷那係廟堂憂。

贈甥嘉生日

三月廿日生汝辰，三十三廻全盛春。流放一官今起詔，艱難萬里昨歸身。自從結髮朝明主，每向彈冠論古人。努力無令悲老大，鳯凰臺側有麒麟。

哭王舍人昪

金門鐘動會千官，野老騎驢戴鶡冠。走問常州王内舍，昨朝客死漢長安。悄然門巷賔朋絶，迢遰家鄉行路難。即使過君終挂劒，肯令捫腹竟回鞍。

哭亡友范副使淵其族孫進士永鑾寄其絶筆詩到

憶在先朝侍聖顔，珮聲齊散紫宸班。傷心畫省分官地，並馬西湖舊看山。絶命秖傳詞爛熳，竄身誰述路間關。江門墓近湘流咽，拱木黄昏鳥雀還。

有哀

漢陰丈人甘灌園，海上漁翁非避喧。零亂春鷗横夕浦，萋迷煙草入秋原。秖將華髮悲人世，不使黄金怨子孫。思向桂山歌偃蹇，月明天碧况聞猿。

病甚與親友訣別遂爲絕筆（一本有此詩。）

平生逸氣橫雲海，一病侵冬歷夏秋。小兒弄人古有此，君子知命今何憂。親從江國迎醫返，滿擬家園賦雪遊。載酒爲君何日起，東原松竹翠修修。

空同集卷三十三　七言律詩六十八首　排律六首

小至

連年至日多暄暖，不似今年暖更饒。脉脉水泉元自動，微微雲物向人遥。即防臘意傳梅蕊，更遣風光媚柳條。便可抽身解簪組，且謀春事伴漁樵。

人日

翠篠娟娟暖不遲，含風雪壁迥多姿。煙霞弄色不忍見，梅柳爭春能幾時。返照高樓横欲歛，宿雲孤樹静難移。自傷消渴淹朱紱，不拜金花到玉墀。

穀日

人日穀日俱不惡，悠悠天意豈難明。得時田畯休空喜，少雪螟蝗恐旋生。陶令柳陰元傍宅，邵平瓜地故依城。載歌行路思農隠，未信青山亦世情。

丁卯小至

一冬爲客負簷暄，至日彤雲客思繁。迎氣柳梅渾欲動，再開桃李更何言。飛沙霧竹催寒景，落日鄉關切斷猿。獨上高臺眺雲物，不堪清淚洒中原。

戊辰生日

生還淹跡倚荒廬，懶散經秋賦索居。雙淚弟兄揮酒日，寸心關隴望鄉餘。臘晴柳日輝輝動，春逼冰河滚滚虚。三十七年吾底事，彈歌不爲食無魚。

臘日

夷梁臘日春意動，物色生態誰能禁。歸煙霏霏捎竹勁，融雪細細生苔深。腐儒奔走竟何事，鄉土棲遲多苦心。便欲乘閑買越舸，青春發興好南尋。

九日繁臺二首

窮秋避地兼逢節，壙野無山且上臺。江漢鴈驚翻北叫，太行河斷却東來。羈栖歎世深難醉，病起思鄉老易催。閏月有期還發興，菊花晩暮莫愁開。

其二
禹廟登高人盡廻，儒宫下馬盡殘杯。奔陳孔甲元孤憤，去趙虞卿且未哀。高葉下風還抱石，片雲拖雨故臨臺。酒闌却憶十年事，半醉呼鷹向此來。

己巳守歲

窮年豈辦椒花頌，守歲真貪竹葉杯。天下風塵難即料，夜中星斗直須廻。傷心蜀漢新戎馬，觸目中原半草萊。飲罷空庭聊獨立，五更春角動城哀。

辛未元夕雪後

干戈西北塵雖静，寇盜東南檄尚飛。歎世酒杯難自强，競時燈火况多違。春偷草閣梅初放，雪舞堤城柳乍（一作未）歸。三白農人懽荷笠，萬年天子願垂衣。

初度懷玉山有感

年今四十身千里，生日登臨寓此中。憂國未收南望淚，思家猶阻北來鴻。寒冬白霧峯巒隠，車馬深山道路通。學海久傷青鬢改，振衣真愧玉巖風。

旴江小至

建昌冬至益王宫，劒珮趨朝禮半同。萬里龍顔貪想像，十年霜鬢歘西東。臘偷江嶠梅先泄，春逼關河鴈已通。雲物不遮鄉國月，麻姑今擬暫停驄。

九日衙齋對酒偶作

故鄉叢菊歎離居，客邸秋梅葉且舒。四海重陽三滯酒，兩河歸鴈幾傳書。拂衣欲就淵明里，短髮猶驅孟博車。意遠遲回聊復酌，浮雲北望佇踟蹰。

南康元夕

發春南地北同寒，旅宿張燈雪氣殘。三晉樓臺違夜月，五湖鷗鷺伴風湍。真防柳色侵梅色，莫道蟬冠勝鶡冠。匣劒衝星愁易泄，倚笻還向斗牛看。

楚山九日大華君同登

登高此日吾惟汝，把酒他年憶菊時。酒劇江山聊自放，菊深風雨爲誰遲。謾於孔樂傷王賦，莫遣將歸學宋悲。轉眼干戈西北異，楚雲回首任支離。

登高以雨留山寺

鐘鼓高城夜到山，醉留真愛石堂閒。傍龕燈伴吟猿宿，度澗風吹急雨還。來笑菊花供老鬢，卧愁雲霧滿人寰。朝晴更擬諸峰賞，萬仭丹梯合共攀。

乙亥元日柬臺省何邊二使君邊病卧久

煙和日翠且重樓，洶洶綺羅悲此州。碧草可容漳浦卧，官梅真憶廣陵遊。來鴻去燕催今昔，柏葉薇花阻倡（一作應）酬。興發春山能約往，冰開仙楫擬乘流。

乙亥元夕憶舊柬邊子卧病不會

憶昔金錢並卜歡，稱心燈火獨長安。罏香欲散尚書省，環珮先歸太乙壇。十載酒杯諠五夜，九衢遊馬閱千官。蓬將轉合今同此，月滿梁園却自看。（邊舊太常，故曰太乙壇。）

丙子冬至

奉天門下玉闌橋，此日催班早侍朝。占史奏雲懽萬國，太官傳宴散層霄。苑梅迎律春先動，宫柳臨風色欲摇。一出忽今驚十載，百年勳業有漁樵。

丙子生日答田生

當時結客少年塲，走馬看花紫陌香。三黜偶然齊柳惠，兩朝奚但有馮唐。壽杯今夕余同醉，獻賦開春爾一方。京國逢人問衰健，爲言吾鬢已蒼蒼。

除夕寫懷呈毛使君

晝日凄凄風色嚴，晩登雲閣漫開簾。山河不逐年華改，天地空悲老鬢添。隨俗香燈消獨夜，近人星斗下虚簷。微吟暗憶乘驄使，綵筆迎春幾自拈。

元夕宴王孫第

向夕虛廊風自驚，敞筵華月坐留情。琴樓合與衣冠客，鐙榭遥聞歌吹聲。吟劇晩梅聊索笑，醉移寒竹互尋盟。九衢遮莫催車馬，願倒王孫百甕清。

丁丑除夕

明朝行年四十七，默憶宦游年盛時。帝京守歲朋輩集，除夜開堂殽酒隨。綵筆迎春誰競長，白頭懷舊獨含悲。乘陽莫謂渾無事，冰泮黄河起釣絲。

戊寅立春庭前桃樹二首

冬殘月閏豫看春，暖氣晴陽應節新。老大徒懷炙背獻，艱危竊慮轉蓬身。下除飢鵲爭嗛雪，出穴微蜂特傍人。獨立桃叢憶桃日，武陵今有泛花津。

其二
春日題春試彩毫，高門傳菜玉盤高。乍看旭日輝山檻，不分時風向砌桃。虎豹雲移思霧雨，魚龍冰動遲雷濤。物情且共天流轉，人世誰曾免二毛。

戊寅元日

閏臘逢元晷自長，乍晴暄日趲年芳。當階雪浥桃枝透，隔户風傳竹氣香。籠内乾坤吾獨放，鏡中勳業鬢先蒼。北游春色隨龍輦，生意何由即萬方。

小至喜康狀元弟河路過齎其兄書見示

侵曉書雲雲四生，向昏濛雨散孤城。敲門怪爾關西使，匹馬緣誰淮上行。扳柳弄梅今日事，望鄉懷友百年情。傳言且共陽回喜，天意分明欲太平。

九月七日夜集

此夜邀賔過草堂，實因佳節重壺觴。時侵叵柰燈前菊，老去誰抛鏡裏霜。草暗微寒催蟋蟀，雲門片月下滄浪。明朝好趂登高伴，木落天空望帝鄉。

冬至前一日雪集

遽看風雪催長至，旋具盤飱欵近賔。片片窺簾如避酒，霏霏㸃袂却隨人。臺寒預發書雲興，梅動猶潜隔夜春。醉裏白頭堪北望，陽回黄屋且西廵。

己卯立春

律窮寒極有今日，斗轉天廻還此春。雪擁竹根旋自濕，風來人面霎堪親。曾游舟楫思南國，未返旌旗望北辰。漫惜物華翻覆醆，幾揮生菜欲沾巾。

庚辰元日

今日何日陰霏霏，看之不見濡人衣。層冰滿眼秖突兀，白日何處能光輝。單于祭馬春欲動，漢皇射蛟南未歸。傳到揚州好花月，鳯簫應伴五雲飛。

元夕

千年爛熳鰲山地，少小看燈忽二毛。兵後忍聞新樂曲，月前真愧舊宫袍。南州樓閣煙花起，北極風雲嶂塞高。悵望碧天聊獨立，夜闌車馬尚滔滔。

立春前一日雪柬黄子

春前白雪紛紛至，落地欲消還未消。明日立春應五出，晩來微月尚爭飄。梅花故傍袁安室，柳色潜回鄭綮橋。聞道郢人能妙曲，曲成吾品赤鸞簫。

辛巳立春

冬晴轉覺冰霜厲，日散俄還海嶽春。綵勝恩光曾侍帝，菜盤風俗謾隨人。雪融樓閣沾沾薄，煙動松筠裊裊新。人壽幾何吾半百，到脣杯酒莫辭頻。

辛巳元日

倏忽吾生五十春，兩朝遺佚太平身。望鄉心逐關雲起，懷國情將汴柳新。自信右軍非墨客，（王右軍五十書始成。）誰言高適是詩人。（適年五十始詩。）南征昨報龍旗返，佇想嵩呼動紫宸。

辛巳生日

吾今五十頭半霜，大兒已壯孫已長。力田頗自識草木，出門每與憂豺狼。風晴野水白皛皛，臘近山日寒蒼蒼。但能草澤射猛虎，豈須熊舘誇長楊。

辛巳除夕遇立春

改元明日初開曆，除夕今年暗入春。天地漸分三極色，行藏已半百年身。和煙浥浥梅應劇，滴露蕭蕭竹未勻。喧歲不知宵遽曙，北雲何處望楓宸。

壬午元日

元年元日光華異，青帝青陽左个開。北斗不將天地轉，春風那使萬方回。蛟龍窟宅寒猶閉，鴻鴈雲霄暖自來。廻首玉顔慚大藥，許身元擬是仙胎。

癸未除夕

連冰累雪欺年暮，除歲嚴風放夜晴。挂斗拖星猶凍色，趲鐘催鼓遽春聲。喧城車馬朝元客，戰野旌旂禦寇兵。人事物華應遂轉，燭堂深坐獨含情。

丙戌九日

百年佳節今風雨，數日東籬已菊花。老鬢不緣吹帽短，濕枝何事向尊斜。紛披九徑憐楊子，潦倒三杯笑孟嘉。欲補登高望晴色，晩來紅氣有雲霞。

九日浦江王水亭共泛二首

長蘆古陂城一偏，樓臺波水秋相鮮。紫萸黄菊有今日，翠管銀箏須此筵。微風改席徐回纜，落日留賔更進船。漫説龍山能落帽，何如李郭共登仙。

其二
君王别舘湖中央，菊日浮游錦纜香。貪把深杯向蘆葦，錯教横吹驚鴛鴦。車徒雜沓四㟁合，殿閣洄沿一水長。萬古有人還（一作同）此地，他年吾輩是重陽。

憶西南陂九日之泛

一游水亭心自牽，沙色湖風常眼前。蕩摇每疑菊在把，出沒似有鷗隨船。冥冥浦漵幾落日，蒼蒼蒹葭時遠天。頻來此地亦可借，恨無好詩酬紫煙。

再約陂泛屬風雨阻

自游此陂秋每晴，再約寧知風夜驚。紛披已詫黄葦亂，吞吐能禁白浪生。朝來霧雨細細動，時有鴻鴈嘈嘈鳴。但問舟航今好在，無愁天地無開明。

九月晦日西南陂再泛二首

水國窮秋霽更寒，渚宫重宴菊猶殘。閒身欲住張融舸，短髮羞欹杜甫冠。日映樓臺天上過，風恬魚鳥鏡中看。緣池莫戀團圞竹，即擬枚乘賦不難。

其二
水上冬初多白雲，沙間煙滿白鷗群。經添雨雪湖非減，刈盡蒹葭路轉分。當㟁女牆晴倒出，傍船木葉醉偏聞。廻途恐觸蛟龍蟄，莫遣鳴笳徹暮曛。

辛巳九日田子要東陂之遊雨弗克赴三首

今秋霖雨何連緜，佳日阻放東陂船。衰年實怯白頭浪，朋游忍負黄花天。城陰來往戲羣鷺，寺門從横鳴亂泉。閒看靜聽誰共汝，淅瀝晩暝松林煙。

其二
昨來晴立寺南丘，城水湖雲向客流。夕陽欲低鐘磬閣，隔㟁忽聞簫鼓舟。動興帆檣真爲節，阻人風雨故禁秋。當籬蕊菊披披艶，獨嗅孤吟迥自愁。

其三
衝泥杜甫吟愁雨，落帽參軍醉倚風。雲水無緣雙放舸，蒹葭何意獨鳴鴻。清沙錦纜相期地，白首黄花轉望中。借問臨高把杯酒，幾層湖閣坐秋空。

無事

無事日長春但眠，水昏野暗風常顛。繁葩亂蕊眼欲盡，乳燕啼鶯心自憐。匣中幸猶有雙劒，杖頭柰可無百錢。人生幾何忽已老，激昂淚下如流泉。

東園夏集

水舘風林夏日宜，野天晴色曠襟期。舊馴麋鹿呦呦切，新集鳧鷖泛泛遲。穿徑獨蜂猶覓蕊，倚墻餘杏漫留枝。蟬鳴鳥亂從渠暮，把酒看雲是我時。

霖雨洶湧城市簿筏而行我廬高塏尚苦崩塌何况黄子住居湫隘詩以問之

前日頻雨無完牆，今番如注誰禁當。田廬城屋盡漂沒，驕雲驁霧還飛揚。恒飢烏鴉只自噪，滿意蒿藋如人長。辭宅頗怪晏嬰子，卜居何必青泥坊。（晏子宅近市湫，隘，景公徙之，晏子不從。杜詩：「飯煑青泥坊底芹。」）

正月望日繁臺寺集

臘凍雲黄海岳愁，春青日白快吾游。陰坡氣觸娟娟雪，暖澤冰分細細流。晨起探梅穿野寺，晩來移席傍鐘樓。無端四望風煙起，燈火煌煌滿汴州。

夏日佘園

夏日深林喧乳鴉，名園游客散平沙。百年事業真杯酒，四海朝廷正一家。隊隊自來循檻蝶，番番相學後春花。黄雲薄暮休驚眼，白首吾生信有涯。

田居喜雨

有田憂水復憂乾，一雨農心得暫寛。從此荷鋤添野事，向來垂釣省風湍。臺林澤草俱回態，急響微沾並作寒。薄暮斷虹收霹靂，曠原西日倚笻看。

秋遲

秋遲月閏菊無花，景短天昏日易斜。山峻幾時殱虎豹，海枯他日見龍蛇。行藏且付杯中物，潦倒新添鏡裏華。盜賊關南今定否，暮雲哀角起三巴。

獨上

獨上高樓生夕煙，帝畿冬望轉凄然。西山雨雪留殘景，北海風塵接暮天。只爲浮名傷遠道，况逢寒日下長川。江梅㟁柳年年發，菊徑茅堂亦可憐。

臺寺夏日

古臺高並鬱岧嶤，斷塔稜層鎻寂寥。積雪洞門常慘慘，熱天松柏轉蕭蕭。雲雷畫壁丹青壯，神鬼虚堂世代遥。惆悵宋宫偏泯滅，二靈哀怨不堪招。

于少保廟

朱仙遺廟已沾衣，少保新宫涙復揮。金匱山河丹券在，玉門天地翠華歸。平城豈合留高祖，秦相何緣怨岳飛。最怪白頭梁父老，哭栽松柏漸成圍。

朱遷鎮

水廟飛沙白日陰，古墩殘樹濁河深。金牌痛哭班師地，鐵馬驅馳報主心。入夜松杉雙鷺宿，有時風雨一龍吟。經行墨客還詞賦，南北淒涼自古今。

春日謁三皇廟

爰從開闢無三聖，蠢爾生民豈至今。寂寞廟宫誰下馬，遲廻天地獨沾襟。縈堦藥蔓還春色，摇日叢蓍已暮陰。悵望龍髯心更苦，白雲偏繫鼎湖心。

吹臺春日古懷

廢苑迢迢入草萊，百年懷古一登臺。天留李杜詩篇在，地歴金元戰陣來。流水浸城隋柳盡，行宫爲寺汴花開。白頭吟望黄鸝暮，瓠子歌殘無限哀。

自關西回展外舅大夫之墓用前韻

遥阡無計掃春萊，絮酒何因到夜臺。西客兩年和淚到，北風千里共愁來。田園樹大身先葬，書畫樓成晝不開。歿後外孫今五尺，百年遺恨使人哀。

狄梁公寧州有廟

狄相昔爲州刺史，于今伏臘土人思。向來伊水瞻遺墓，此處羌民拜古祠。鸚鵡夢中天地轉，太行山上旆旌遲。稔知忠孝平生事，更讀希文萬古碑。

靈武臺

環縣城邊靈武臺，肅宗曾此辟蒿萊。二儀高下皇輿建，三極西南玉璽來。衣白山人經國計，朔方孤將出群才。可憐一代風雲際，不勸君王駕鶴廻。

冬日象山書院

草疎葉黄沙出溪，日高南崦氣凄凄。人亡故國還祠廟，世異陰崖尚品題。鳥雀石林迎旆散，野狐風草怒人啼。昔賢名跡誰堪此，兩淚遥傷萬仞梯。

象山書院同友

曉㟁霜林出並驄，冬晴丹壑自含風。遺祠俎豆攀緣日，往事荆榛想像中。半凍巖泉和雨斷，實連山谷暗雲通。搴蘿更洗磨崕讀，迥立徘徊落葉紅。

秋望

黄河水遶漢宫墻，河上秋風鴈幾行。客子過壕追野馬，將軍韜箭射天狼。黄塵古渡迷飛輓，白月横空冷戰塲。聞道朔方多勇畧，只今誰是郭汾陽。

閏九月繁臺酬寄常鄧州前御史兄

昨屬傳書寛遠憶，側聞爲郡解憂襟。他鄉病起逢秋色，故國花香見客心。三徑園莊常閴寂，百年臺榭獨登臨。天晴水散荆襄急，雲合山包汝鄧深。州縣黄堂非爾軰，朝廷驄馬要人欽。也知皂蓋熊羆軾，不换烏臺獬豸簪。盡道白公如白玉，終然黄霸錫黄金。徵卿拜相他年事，野老扶犂望傅霖。

酬何子冬日懐西峰見寄

梁城積滯心煩婪，遥憶西峰懐漢南。絶頂營居只自住，緣崕捫葛與誰參。北岡雪風虚多阻，南澗湍回今有潭。更極扶桑長影接，已偏弱水碧波涵。猿啼虎嘯雖頗聒，窈曲叢篁非可探。轉盻紅輪忽西沒，勸君福地且投簪。

道逢羆豹鷹狗進貢十韻

赤豹黄羆貢上方，虞羅致爾自何鄉。微軀亦被雕籠縛，遠視猶聞寳絡香。顯晦山林齊感激，喧呼道路有輝光。名鷹側目思翻掣，細犬搔毛欲奮揚。隨侍近收擎鶻校，上林新起戲盧坊。攫兔定蒙天一笑，磔狐應使地難藏。貢官馳馬塵埋面，驛吏遭箠淚滿眶。南海亦曾收翡翠，西戎先已効羚羊。白狼也産從遐域，白雉猶勞獻越裳。聖德從來及禽獸，欲将恩渥示要荒。

送胡主事犒廣西軍便道耒陽迎母二十韻

七年重泛楚江舲，五兩飄颻過洞庭。諭蜀長卿元建節，平佗陸賈亦談經。地從湘口分吳徼，邑在衡陽對軫星。此去先過杜陵院，與誰同上合江亭。炎花瘴草供行目，徭唱夷歌引客聽。鼯鼠晝啼諸峒黑，野猩晴語亂峰青。蠻荆本自勤周旅，南越終當繫漢庭。茘浦技窮甘釡盎，梧川兵接詫雷霆。威餘虎豹藜難采，血蹂鯨鯢水尚腥。俄喜御書頒内帑，極知恩澤到重溟。兔臨烏照誰非土，陰慘陽舒各有靈。巢屋羽毛春拍拍，洗天風雨晝冥冥。花明幕府頻張宴，路出磨崖早續銘。馬援還朝銷薏苡，馮驩傲世倚青萍。蒼蒼百粤悲南狩，渺渺三湘弔獨醒。夢渚鴈回書不滯，武陵雲起思俱停。悲傷蕙草追金勒，㸃綴桃花惜玉瓶。若道朱絃無絶響，詎應黄髮有遺刑。司徒邦計遥憐汝，粉署爐香不可扃。綵服便須隨綵鷁，白頭同離白蘋汀。

七夕邊馬二憲使許過繁臺别業不成輒用七字句述我志懐二十韻

懶遊因病困蒙茸，不獨炎天萬事慵。七夕邀行齊踴躍，兩人羈絆阻迎逢。大河平地濤長湧，喬岳清秋霧不封。次第榮途俱獬豸，迂疎故國且芙蓉。壯夫激烈悲遲暮，執友團圞喜去冬。久避鳶肩優諫諍，亟推經笥貫中庸。繁臺禹廟梁王榭，古寺殘碑宋代松。吾企杜高名不及，汝追枚馬涕何從。虚疑豪俠輕朱亥，實被文章誤蔡邕。憤起鐡椎心枉費，曲終焦尾意還濃。不爭期約慚牛女，恐使流傳笑駏蛩。末俗但知張市虎，異時誰切辨衣蜂。云吁世路聊三徑，敢説天門尚九重。寵豈盡軒衛國鶴，畫宜偏駭葉公龍。菟園卜築隣猿島，茅屋昏晨接梵鐘。修竹鴈池雖慘慘，水花雲葉固溶溶。悔将朱紱抛漁艇，誓住丹丘學老農。爲底回驄孤蟋蟀，徒思臨沼共鰅鱅。踟蹰莫畏風沙眯，弔唁應愁輦路衝。許過只須圖酩酊，有談毋遽及徽宗。

五日蔡河廢津汎集

當年錦纜帝王州，此日荒津競渡遊。賔客未銷梁苑氣，江山聊寫汨羅愁。流金赤日偏輸浪，似蓋輕雲故翼舟。漁聽歌鐘沈復躍，燕窺舞袖去還留。調冰雪藕佳人並，斷艾分莆上客酬。出溜只疑天上轉，泝洄真在鏡中浮。陰陰瞑色鳧鷖㟁，嫋嫋風香杜若洲。醉裏驚聞催住槳，别船追進夕筵羞。

空同集卷三十四　七言絶句一百八十八首

正德元年郊祀歌十首

戈馬喧喧動萬雷，黄旗繞繞拂仙臺。天上再開新日月，南郊不改舊蓬萊。

其二
漢家天子自天威，春祀南郊春雪圍。片片瓊花飄玉路，五雲偏逐衮龍飛。

其三
壇官秉笏候金鐘，月出西南照雪峯。不向蓬萊看五色，那知天子是真龍。

其四
中壇日月照天門，上帝龍行羽衛屯。煙裏桂花旋玉兔，火開三足抱金盆。

其五
外壇羅列黄金榜，海嶽齊開白石門。直使衡山馳薊域，更看西海過崑崙。

其六
神來擊鼓復吹簧，一道虹飛萬丈光。閶闔清風摇玉燭，至尊獨立殿中央。

其七
帝是高皇八葉孫，隆凖龍顔稱（去聲。）至尊。翠羽繽紛來衆聖，洋洋古樂亂雲門。

其八
漢主登封巨跡空，赭山秦帝洞庭中。何如黍稷天神享，萬歲高高太極宮。

其九
天馬元從天上落，七星裝入寳刀頭。壇空月照更衣殿，萬錦羣中刷紫騮。

其十
金輿還内放人看，萬戸千門震地懽。繡扇徐開龍虎氣，君身不動泰山安。

帝京篇十首

古時㶚水即蘆溝，今代車書似水流。日間五色龍文氣，天上春開五鳯樓。

其二
漁陽北塞古風沙，二月春風萬柳斜。薊門轉作長安苑，燕桃開出五陵花。

其三
慷慨燕雲十六州，天門北極帝星頭。烟塵一洗桑乾凈，萬載朝宗四海流。

其四
山作青龍左右盤，扶桑西影拂桑乾。日月光華朝萬國，天留北海作長安。

其五
天皇按劍據金鞍，飲馬追胡翰海乾。歸來並立擎天柱，不數劉家承露盤。

其六
胡后粧樓換上陽，春風珠箔舞垂楊。半夜開城歸萬馬，至今迷失幾鴛鴦。

其七
今朝望海海雲生，五色雲中白玉城。金陵巧接盤龍勢，南北何如漢二京。

其八
塞上星飛化羽林，鼓音咸作管簫音。将軍把劍聞鷄舞，玉女朱樓學鳯吟。

其九
高鼻胡奴入漢關，皂旗千隊射鵰還。君看萬古昏星月，洗出中華疊翠山。

其十
自從黄帝破蚩尤，涿鹿雲黄黑帝愁。盤石果然爲碣石，幽州常作帝王州。

皇陵歌

皇陵疊翠倚丹霄，絳節飛光夜夜朝。千古長風吹海月，萬山松栢照空寥。

傳聞駕回有紀二首（正德年間作。）

正月傳聞大駕還，七日已度居庸關。鐃歌擬續之回曲，塞外應添駐蹕山。

其二
白城新起望夷臺，黄鉞森森耀日開。六騾遠遁胡沙靜，六龍騰踏駕空回。

聖節聞駕出塞二首

千官北首望龍旂，萬國車書集鳯闈。八駿穆王秋色遠，幾時親擁白狼歸。

其二
萬乘時巡萬壽臨，鑾輿漠漠磧沙深。悲忘殿闕呼嵩日，應繫單于欵塞心。

正德七年正月黄河清自清河至於柳家浦九十里清五日焉

黄河水自崑崙出，萬古東流元不清。今瑞定於今帝應，世人休擬聖人生。

嘉靖元年歌二首

元年正月又王春，四海人稱拱聖人。已報岐山鳴彩鳯，更傳關内出麒麟。

其二
大明十帝轉神明，天意分明賜太平。紫蓋復從嘉靖始，黄河先爲聖人清。（先是正德七年九年，黄河連清。今上入繼大統之兆。）

送樂清少府二首

羽騎驂驔簇晩洲，彭彭簫鼓引官舟。爲言獨對青松樹，何似逢迎綠水頭。

其二
鴈蕩山前海色開，樂清城在白雲隈。紅桃碧柳津津勝，笑舞歡歌處處來。

贈黄州牧

黄州江比使君清，赤壁山留萬古名。黄州小兒騎竹馬，來時相送去時迎。

送友人

王孫笑向碧山棲，春日春蘿裊裊低。予亦悠悠芳草（一作桂）者，白雲愁色草萋萋。

送周判官

明燈綠酒五花裘，客舍新秋螢火流。問君不飲真何事，明日出城風葉愁。

送人入蜀

錦江風高生夕波，蘆荻蕭蕭秋鴈多。問爾鄉關何處是，巴人時唱下渝歌。

詠東方朔贈馬吏部

據地酣歌金馬門，如花少女笑無言。不是偷桃太無那，人間那謫歲星魂。

王吏部惠太玄戲贈

吾家小子象童烏，蒙惠玄文掌上珠。笑殺街西王吏部，今朝猶得酒船無。

月夜過訪王子

率爾高陽飲博徒，酣歌擊劍膽何麤。金門貴客如相許，徑脱鸘裘付酒壚。

僕思李白落鴈之遊徐子亦有知章鑑湖之請念人悲離申此短贈徐子者禎卿也

君擬天台度石梁，我歸沙苑望咸陽。予今夢寐蓮華岳，笑爾翻躭瀑布長。

嘲陸子二首

松江陸子以予久不造過，遂蒙嘲詠。然陸子往許以小楷《南征賦》貺我，久亦恡焉。予故得反嘲戲之，兼訊後約焉。
甚欲來餐張翰魚，只緣難換會稽書。西家愚夫莫浪謔，北海先生久索居。

其二
我今四海覓雲松，南遊笑指匡廬峰。他時倘慕金光草，與爾同鞭赤玉龍。

晩過序公戲贈并喜徐編修縉迹訪二首

月滿長安啼暮鴉，踏歌今夜醉誰家。青蓮大士迎予笑，背指秋鶯度落花。

其二
長安大道竹林西，李白尋僧花下迷。舉杯恰對青天月，檻外驚傳碧玉蹄。

夏口夜泊别友人

黄鶴樓前日欲低，漢陽城樹亂烏啼。孤舟夜泊東遊客，恨殺長江不向西。

寄贈珙縣何氏夫婦

太峨西來通蜀門，瀘江北接武陵源。翁姑壽比江山永，縣北芙蓉似子孫。（芙蓉，山名。）

謝子饋笏答以駝布

交州象簡白雪（一作雲）光，美人持贈意何長。洮西駝布雖微細，被服能堪冷月霜。

贈趙將軍

將軍生長舊安邊，十五彎弓射胡虜。二十西從張校尉，六十還家鬢垂素。

送王呈貢赴縣

二月扁舟過浙西，楚雲何日度浯溪。滇南小郭青山繞，花發流鶯一樣啼。

寄錢戸部

春城雞啼月欲没，西鴈東飛遲明發。風裏楊花不定飛，震澤迢迢限吳越。

酬姚員外龍興見寄

龍興龍沙一里餘，江風吹落錦雙魚。君覽浙潮須盡海，赤霞飛袂過匡廬。

贈丁生

海凉秋水凈芙蓉，青天倒懸五老峰。眼見排風生羽翼，行空那辨有真龍。

别逹生

醉約金山看海流，興飛江漢忽西遊。龍沙月色年年滿，獨照匡廬萬仞秋。

寄别陶生

青雲峰下紫雲生，中有花樹春鳥鳴。聽鳥看雲一杯酒，黄塵回首萬家城。

别李生

華也南來送我行，青絲挈酒玉壺輕。滕王閣下江千尺，一曲滄浪萬古情。

贈鮑滶兄弟

水學青龍左右盤，玉流雙瀉碧光寒。蘭昆並占空山月，分掣虹霓作釣竿。

贈劉君按察雲南

碧雞金馬古黔陽，滇海秋摇日月光。自此蠻中無毒熱，行臺六月有飛霜。

送蕭總制赴鎭

漢家新拜霍嫖姚，司馬今年相宋朝。旌旗一舉三邊静，鴈塞平沙演射鵰。

送修武知縣

青山盤谷繞桑麻，赤水河陽接種花。琴罷吏希簾晝捲，自看雙柏哺慈鴉。

贈李沔陽二首

雲夢茫茫繞一州，滔滔江漢古今流。問俗不須乘五馬，畫船簫鼓水鄉遊。

其二
楚人抽棘覇江湖，萬載孤城剖一符。從此沔陽爲渤海，直教雲夢作蓬壺。

寄郭帥

匡廬彭蠡兩蒼蒼，月舘花城古豫章。誰信罷兵張宴地，夜深偏醉郭汾陽。

寄謝卿

擲笏南還尚黑頭，移家西郭興全幽。春晴定上滕王閣，日暮江平起白鷗。

贈陳氏

萬龍岡上古靈家，男樂耕耘女績麻。客到大開萱草閣，春風時動紫荆花。

贈蔡帥

時清晝卧銅牙弩，客散宵披玉檢文。可道將軍渾是武，曾將三策獻明君。

送王韜

王郎口談金虎文，自稱師是紫陽君。挂帆明月忽南去，影落龍江五色雲。

贈羅氏

羅隱北下黄金臺，牡丹芍藥次第開。極目長江渺天際，八閩秋盡一帆迴。

送熊進士入朝三首

武帝南征並海廻，九天雲䍐拂天來。縹緲羣仙朝絳節，五雲宫闕是蓬萊。

其二
蒼蒼玄武鎮皇州，天上銀河轉地流。言君不是乘槎者，昨夜分明到斗牛。

其三
金馬岧嶤接鳯臺，石渠高閣倚天開。仲舒早備天人策，漢主臨軒問自裁。

二月望丘翁林亭二首

今日花朝好風日，梁園酒新花更開。走覓南鄰丘處士，月明騎馬醉深廻。

其二
南鄰處士閉柴門，竹樹春風野徑昏。痛飲狂歌人不識，客來惟欲酒盈樽。

酬鈞州陳别駕寄送窑器口號

山窑分送碧琉璃，注酒栽花野興宜。投鼠忌防聊自遣，缾空罍恥荷君知。

柬鄭生二首

東園紅杏日紛紛，東望無煙蝶滿雲。少出違期因怯馬，獨吟停盞爲思君。

其二
城門春禁不行車，病懼攀鞍只在家。昨日東風來著意，庭前忽放數枝花。

雨俟屠君不至

暮倚高樓因候客，雨來如注復如絲。試看春日洪州道，可是山陰夜雪時。

寄顧台州二首

巾山何似峴山遊，雲島長和海色幽。定有兒童笑山簡，君今孰與鄭台州。

其二
怪爾分符坐赤城，東南遥見海霞生。梅開莫寄西來使，春到煩求碧玉精。

太白山人仙遊吳越稔矣日者卜居吳興而婚施氏妻妹予聞之輒詩嘲焉二首

范子無端出五湖，西施並載有耶無。詩人只合鶯鶯伴，施家今是大姨夫。

其二
見說仙人蕚綠華，（蕚綠華，晉昇平中降羊權家。）麻姑亦降蔡經家。即防獅子河中吼，背癢無言爪得爬。

雲中曲送人十首

壯士驅車出漢關，馬頭絲絡紫金環。莽莽黄雲迷代北，凄凄白霧滿燕山。

其二
季冬飲馬長城窟，沙礫飛揚帶白骨。榆臺嶺邊聞鬼啼，猶是今年戰亡卒。

其三
黑帽健兒黄貉裘，匹馬追奔紫塞頭。相逢不肯通名姓，但稱家住古雲州。

其四
城上黄旗張暮天，元戎宅内鼓闐闐。底是鄰悲并巷哭，雲州明日是新年。

其五
紫水東來入黑河，紇干山下雪花多。小兒攔街吹觱篥，婦人能唱海西歌。

其六
白登山寒低朔雲，野馬黄羊各一群。冒頓曾圍漢天子，胡兒惟説李將軍。

其七
自從寇逼鴈門關，漢家四野多空壘。行子遥遥看獨戍，桑乾水冰暮沙起。

其八
黄毛愛子出打圍，昏宿李陵古臺下。忽傳風火入邊城，城中將軍夜秣馬。

其九
戰士黄鬚立道傍，自言曾射左賢王。可憐孤績無人論，贈與青裘白馬郎。

其十
北風吹日馬毛僵，腰間角弓不可張。馮君莫唱雲中曲，臘月雲中更斷腸。

對菊懐鄰菊子三首（己巳年閏月。）

舊種寒株傍吹臺，重陽今歲不曾開。遥思爛熳還憐汝，欲比馨香恐見猜。

其二
睡起今晨看菊花，霜枝冷蕊忽參差。非時未必輸桃李，三徑遥憐是一家。

其三
爾家堂閣皆隣菊，秋至滿地黄金錢。不信南州能暑熱，直將花蕊破霜天。

送吳生

吳子乘春東入吳，飛花獻舞鳥提壺。此去囑君多載酒，直收春色過西湖。

東園贈鮑演

修竹南牕花北牕，翠陰濃色兩無雙。隔城走馬催銀燭，今夜留君倒玉缸。

春日東莊要杭子

白首春風獨種瓜，故人常恨隔天涯。今游莫憚騮行遠，十里柴門有杏花。

柬雙溪方伯

十旬不見雙溪子，白晝看松只自眠。君對紫薇誰是伴，相逢還似未逢前。

送人之南郡三首

梁園千古見風流，醉上任樓復謝樓。相遇片言心便倒，腰間含笑解吳鈎。

其二
鼓刀朱亥本微寒，白首侯嬴是抱關。不爲千金增意氣，秪緣一諾重丘山。

其三
南陽帝里近親多，岡勢盤龍繞白河。便欲臨分留寳劍，方城漢水待鳴珂。

陶子見過草亭遂以留雲名之大書刻木我亭增色爰賦二詩酬陶亦兼自意

小構茅亭傍一松，雲來雲去寂無蹤。晴天戸牖濛濛濕，遂使人疑有臥龍。

其二
茅亭自得陶公筆，盡日光芒動白虹。山澤不煩通地氣，片雲時起墨花中。

春日宴王孫之第二首

紫宫華宴敞春風，密樹初花日映紅。向暮酒䦨香不斷，始知春在綺羅中。

其二
廻廊曲榭稱春游，綠酒紅花白玉甌。借取遊絲繫西日，晩風吾上海棠樓。

要謝憲使南莊泛舟

柳塢荷塘野意寛，操舟曳杖獨遊難。春來欲製東山屐，倘許花樽共謝安。

江上逢鄭南溟

楊子灣頭紅蓼秋，水邊樓閣樹邊舟。一日長風破萬里，爲君三醉過瓜洲。

經行塞上二首

山作垣籬海作池，彎弓百萬羽林兒。桑乾化作銀河水，北極光芒夜夜垂。

其二
天設居庸百二關，祈年更隔萬重山。不知誰放呼延入，昨日楊河大戰還。

歸途覽詠古蹟并追記百泉遊事八首

太行王屋是天關，吐出風雲天地間。河内休誇盤谷勝，共城亦有石門山。

其二
華山中斷濁河開，浪打雷門勢莫廻。已剷潼關爲漢壘，更分仙掌作秦臺。

其三
雷首千峰錦削成，蛇盤千里翠雲生。即從北岳分胡去，便壓遼陽跨海行。

其四
西山西望自堪愁，耐可源泉向北流。不見玉臺歌舞處，可憐昔日帝王州。

其五
昔日武王東閲師，龍爭虎鬬至今悲。漂血化爲商地水，白雲翻作孟津旗。

其六
淇門不减越江頭，衛女寧論越女游。濮上春花如錦繡，桑中五月採蓮舟。

其七
河濟誰言不共流，青春惡浪古懐州。蕩摇少室三花樹，倒映天壇白石樓。

其八
裊裊丹崖倒碧松，懸泉一道挂飛龍。閑磨石鏡驚山鳥，映出青天對雪峰。

望上清山三首

赤城龍虎紫雲盤，白石樓臺北斗壇。聞道仙床啼玉女，欲從何處問金丹。

其二
碧山新起赤霞宫，玉帶真人曉御風。金檢奏回天一笑，九霄來往鶴如虹。

其三
星妃雲君雲霧鬟，何事塵遊棲碧山。昨夜昇天朝北斗，珮環清響落人間。

望龜峰

曾會汪家賢弟兄，三年獨見忽心驚。順風斜日飛帆度，三十六峯無限情。

杜峯歌

杜山曾有鳯來鳴，鳯舞山青海月明。傳道有人向峰去，九天風散玉簫聲。

舟次石頭口

窗開面面水風微，五月江空冷照衣。此艇果如天上坐，茶煙化作綵雲飛。

登嘯臺三首

陽翟看山二月廻，蓬池登嘯九天開。晩立長風摇海色，東西日月照孤臺。

其二
萬古春城碧草還，蒼臺只在白雲間。竹林北望風煙動，寂寞蘇門更見山。

其三
白日紅雲拂地流，醉鄉吾亦步兵遊。登臺左盻黄河轉，綠水洪波不盡愁。

夏日閣宴

地曠樓雄夏日宜，碧梯芳樹繞花遲。清歌不用邀明月，一笑山河入酒巵。

春日丘翁同遊三山之陂返酌天王寺二首

崔嵬艮岳他年笑，寂寞三山後代思。湖色春光凈滿眼，古城風暮幾人悲。

其二
一樹穠花白雪繁，紛紛落地竟何言。眼底風光不須恨，相期且醉給孤園。

太平寺

曾在東林思虎溪，太平徒在玉淵西。孰能觔力長攀陟，石壑長林日易低。

山閣

憑闌橘樹渾鋪地，閣背青山前對樓。既來誰耐簷泉聒，卸却長槽莫放流。

麻姑泉

何泉下山城下流，溪上十家九酒樓。老夫縱醒欲何往，此處名高十二州。

靈山

實欲看山霧不開，幾層仙掌似蓮臺。未應華岳君能比，可詫予因望國來。

徐汊即事四首

窑頭江水义江頭，捩柁抛綸雨不休。瑣屑漫相誇捷手，蛟龍局淺豈渠遊。

其二
桃花潭前雪弄姿，楊柳灘頭柳不遲。着心蝦蠏章江出，章江只解産鸕鷀。

其三
北船阻風晴未放，數舸南來却恁飛。扶柁長年頻着眼，浪翻江义趙家圍。

其四
忽吟水宿淹晨暮，七日窑頭行路難。拚弄碧波消北雪，豈徐蒼鬢且南冠。

湖行二首

湖雨鷗懽交鷺鷥，鳴榔漁子豢鸕鷀。逢潭更見孤罾守，可道鄱魚無盡時。

其二
白雪今晨亂碧波，秃鶖風趕逐天鵝。搶帆額仄誰家舸，逆浪爭先爾謂何。

城南塘汎舟二首

短短桃花亦自春，隔墻飛水太驚人。㳂洄不怕漁郎入，小小溪塘不是津。

其二
野曠風驚强入舟，鱗鱗浪蹙轉堪遊。持杯只對雙楊樹，怪爾飛花汎汎流。

春暮過洪園二首

峩冠白首戀金魚，甲胄紅顔水竹居。墻上久懸平虜劍，牀頭新置種桃書。

其二
出林春笋故當門，榆莢楊花亂撲樽。客到剪蔬聊作饌，近城栽柳自成村。

空同集卷三十五　七言絶句一百三十九首

白鼻騧

羽箭銀鞍白鼻騧，春日徐行踏落花。揚鞭突入章臺去，背指垂楊問酒家。

少年行

漁陽突騎幽并兒，彎弓射獵南山陲。横行未遂爲人下，意氣憑何結主知。

春遊曲二首

騮馬銀鞍金市頭，都門掣電落花流。揚鞭笑指胡姬肆，轉拂垂楊向玉樓。

其二
大道紅樓珠箔垂，風起楊花欲暮時。胡姬半醉半遮面，惱殺幽州遊冶兒。

絶句

將軍鐡騎戰金微，八月長安盡搗衣。砧聲欲落三更月，翡翠樓頭鴈却飛。

壽歌二首

沙溪三月杜蘭香，錦浪千層碧玉光。勝日賔筵開玳瑁，檻花飛入萬年觴。

其二
門對黄山第幾峰，翩翩白鶴舞青松。玉童來授軒轅訣，素女邀乘赤色龍。

松鶴壽歌

松裊石門千仭開，天風吹鶴下瑶臺。傳書爲問西王母，别後蟠桃熟幾廻。

夷門十月歌

小麥青青水半陂，半落不落楊柳枝。回風忽送天南雁，恰似春江二月時。

黄河風雪詞

渺渺黄河風雪生，雲愁海思不堪行。陽春白雪非難和，公無渡河無限情。

異景

異鄉異景客中身，秋雨秋煙無那春。梁園八月如三月，笑殺桃花更笑人。

暮春佘莊

暇即來遊困即眠，玉杯長醉彩雲前。春風暮起楊花亂，疑是梁園雪裏天。

潯陽歌

百尺高樓横映江，江花朶朶照成雙。風波隔浦遥相喚，腸斷南來北去艭。

汴中元夕五首

花燭沈沈動玉樓，月明春女大堤游。空中騎吹名王過，散落天聲滿汴州。

其二
玉舘朱城柳陌斜，宋京燈月散煙花。門外香車若流水，不知青鳥向誰家。

其三
中山孺子倚新妝，鄭女燕姬獨擅塲。齊唱憲王春樂府，金梁橋外月如霜。

其四
四海煙花逢上元，中州行樂競千門。大江不辨魚龍戲，珊瑚寳玦是王孫。

其五
細雨春燈夜色新，酒樓花市不勝春。和風欲動千門月，醉殺東西南北人。

七夕

雲寂露凉叢蕙悲，意銜情恨隔年期。殘機夜歇金螢度，怨女啼春玉箸垂。

獄雨二首

冷雨横天八月來，黑雲來往赤雲開。潯陽李白何如此，宋玉悲秋未是哀。

其二
雨打潮門流海煙，隨風散落鳯城前。愚臣獨抱枯魚泣，何日金鷄下九天。

諸將八首

穆張亦是梟雄將，膠柱談兵實可憐。力屈殺身同一地，喪師辱國在今年。

其二
諸將才猷豈盡奇，大都力戰各乘時。黄毛近怕莊游擊，黑面休誇李太師。

其三
聞說當時掃地王，威名朔漠陣堂堂。自稱大將張旗鼓，首控驊騮出戰塲。

其四
但富黄金與白珠，登壇擁衆鎮邊隅。即使勉攀貂玉貴，終然不類將門趨。

其五
國公承襲惟紈袴，侯伯雖多大抵同。舊典此中掄大將，平江英保是元戎。

其六
紫塞長城萬古悲，塹山還復見今時。敵人秪益輕專制，老耄何堪鋭出師。

其七
天下軍儲盡海頭，材官郡國徧防秋。若道成功無造僞，豈應屠賈坐封侯。

其八
黄河青海入狼煙，漢將胡兵殺氣連。安得即時尋魏絳，務農休甲報皇天。

憶昔六首

己巳蒙塵數郭登，馳驅國難有楊弘。如今豈乏熊羆輩，比較元非擊搏能。

其二
北望黄雲想翠華，千官徒跣哭清笳。安危社稷惟司馬，天下車書又一家。

其三
石亨善戰真無比，跋扈飛揚却累身。佩劍豈宜恩死士，拖金終要作誠臣。

其四
王宏犯闕雖愚戇，舍命臨危亦丈夫。猶勝鬚眉爲婦女，更憐冠劍學兒徒。

其五
吉祥寵幸反稱兵，一夜逹官塵滿城。悖逆天誅終不赦，此曹王法更須眀。

其六
半夜飛章入鳯樓，寇公流血李公憂。爾曹作逆同蒿草，臣節江河萬古流。

京師春日漫興五首

十日不出花盡開，城南城北錦成堆。即教閉户從花盡，莫遣看花不醉廻。

其二
杏花盈盈太逞姿，桃花灼灼亦不遲。縱饒種露栽雲地，可柰風狂雨驟時。

其三
東門百花紅照天，獨樹梨花更可憐。但看絃管朝朝急，不道春風不費錢。

其四
今番花開委難當，眼見稀踈葉欲長。春光幾朝不一醉，爲問汝曹因底忙。

其五
西湖湖上楊柳枝，臨流嫋娜風更吹。切防白雪漫天舞，莫放黄金拂地垂。

牡丹五首

亂絮繁華春更煙，一枝嫋嫋獨風前。玉園忽漫無顔色，徐步看君却自憐。

其二
若使姚黄無魏紫，孰容傾國復傾城。接枝一任今人笑，不墜花王萬古名。

其三
莫道清平調獨狂，牡丹元不與昭陽。後來亦是先花葉，誰醉君王玉笛傍。

其四
秦地洛陽俱寂寞，圃開周國復天香。童時及見流傳譜，萬意千心足斷腸。

其五
漫山故國花無數，客舍河頭今數株。絶代色孤終不掩，丹葩綠葉錦心須。

郊園步花二首

常苦出城花不開，花開今日共風來。亦知誰便渠能主，獨步徐看數十廻。

其二
即使憐花何恁苦，不如開落任風吹。花開花落從渠得，柰記栽桃種柳時。

步庭中海棠下四首

買宅兼花事亦希，樹成春足主人歸。花開已詫臙脂透，葉展還驚翡翠圍。

其二
若較梨花憎太白，縱多桃李葉全無。何如翠袖紅粧倚，的的黄鬚錦瓣扶。

其三
獨恨無香恐未真，紛紛蜂蝶底相親。俗傳定欲燒銀燭，絶代誰爲照睡人。

其四
沈香亭上已多懽，夢入昭陽月色寒。若使天香亦傾國，君王應更倚闌干。

詠庭中千瓣榴花三首

藥欄爾後花希賞，日日東齋只困眠。每易庭榴樹底小，一朝開亦照高天。

其二
的的朱榴夏始成，水簾冰簟益分明。偏枝不動宜雛燕，接葉時披稱小鶯。

其三
萬瓣千鬚始一花，纍纍應只爲年華。春風無限傾城蕚，結實誰真取世誇。

雪中見枯樹似梅二首

憶在江南梅照眼，幾年繁蕊失溪雲。如何枯樹尋常見，一雪垂花朶朶分。

其二
可向繁枝問假真，紛紛過眼即飄塵。東風一夜高樓篴，亂落紅梅誰柰春。

喜雨三首

破到榴花今日雨，向來紅紫可憐吟。蝶沾蜂濕徒增忌，杏綠梅黄亦苦心。

其二
二麥臨河半欲黄，一夜生長誰禁當。揮鋤荷笠能辭苦，浪潑雲翻慮爾忙。

其三
水缺沙乾燕只忙，交交鶯羽閃無光。今辰底恁穿楊急，拍拍銜泥向我堂。

夷門曲二首

黄河岸頭多客船，大堤小堤楊柳煙。獨樹花開特造次，鄰家香醪不索錢。

其二
南堤二月杏花紅，北堤高樓紅映空。珊瑚寳玦誰家子，繫馬門前青樹中。

新水至二首

桃花照水楊柳長，河水新添一尺强。昨夜舳艫銜尾至，不是魚航是酒航。

其二
時和驛邊河水流，康王城近舍西頭。青蘋滿眼汀洲裏，芳草連天無那愁。

狂風三首

狂風吹柳裊裊長，杏花落地如白霜。後來好花開細細，昨朝風惡更難當。

其二
來禽青李不須猜，一日一夜桃花開。朝來春風休更惡，枝頭綠葉暗相催。

其三
新築茅齋近北堂，喜有楊柳千尺長。不争一朝風折盡，赤日炎天何處凉。

河上

河上昨宵風勢惡，狂花不敢更高飛。農夫日望甘霖至，估客深愁逆浪歸。

雜詠

春盡梁園花不稀，隨風片片坐人衣。丁寧百舌渾休語，遮莫林鶯且自飛。

覩小兒吟詩戲作絶句

關中韋杜世稱豪，王謝江東底更高。蘭苕翡翠空啾唧，肅肅雲鴻萬里毛。

東園花樹下二首

夜來睡美春風顛，朝望大梁花滿煙。錢家東園好李樹，堪可鋪排無酒錢。

其二
今年春色太無頼，千樹萬樹花分明。便學少年出走馬，更抛香彈打流鶯。

登臺

梁孝臺前白杏花，眼看風落散晴沙。黄鸝恰恰誰爲侣，紫燕飛飛自作家。

聞桃花盛開

不及東園紅杏時，梨花懊惱太開遲。即防桃李紅欺眼，更打黄蜂莫近枝。

張池春日即事

東門野塘花樹紅，昨日不風今日風。倒着接䍦習池上，狂調生馬竹林中。

漫興二首

白水蒼山萬里身，詠花吟鳥百年人。城門此路憐芳草，盞（一作盃）酒他鄉不是春。

其二
楊柳春江對自流，清沙白石伴誰遊。弋人莫羡能鳴鴈，海叟虚疑不動鷗。

錢園二絶句

去年錢園萬李樹，落莫今春只數枝。多應斬伐貧人賣，豈復能思爛熳時。

其二
墻東李樹太含胡，院背夭桃斬不枯。及早榮枯休浪擬，趂時車馬自應趨。

城南别業

傍塹㳂堤二里餘，柳墻茅屋此成居。浣花便擬吾何忝，獨愧窮愁懶著書。

春日豫章雜詩十首

東角樓東寒食日，吾家海棠雙樹花。忽憶花開吾在此，豫章寒食獨思家。

其二
亂蕊濃花今有無，舊趨北闕憶西湖。垂楊畫鷁金鞍戲，三月煙花滿上都。

其三
每愛高樓畏獨來，非關觔力怕徘徊。江頭無限桃花樹，恰到來時滿眼開。

其四
江花照水兩三枝，弄日吞煙是爾時。不應春風與作意，掛斷低空百尺絲。

其五
東湖鸕鷀有幾歲，踏浪爭花何恁遊。可憐汝輩異情性，拄杖獨看春岸頭。

其六
爛熳誰家臨路枝，留連蜂蝶過相疑。行人莫羡渠能主，落水沾塵會有時。

其七
江南春事殊懊惱，五雨十風常不晴。今日天開聊一望，却憎花柳太分明。

其八
江北每嗔花不早，清明出郭始芳菲。可道江西渾不冷，清明桃杏亦初飛。

其九
樹頭春鳥苦喧聒，欲打還留催好春。院裏八哥何事者，羣翔緩步不知人。

其十
苦吟實是被花惱，今日携壺何處傾。鳯凰洲前好楊柳，弄日鳴舷遮莫行。

漫興二首

城外清江城内湖，水門通貫古名都。魚跳浪濶終難網，鳥立沙長豈得呼。

其二
久雨今晴燕得飛，城中江畔步徐歸。煙花晩閣偏衝檻，柳絮晴橋故㸃衣。

漁父

應手扁舟去若飛，回流撒網倏成圍。金鱗翠鬛心俱切，得意誰先蕩槳歸。

新買東莊賔友携酒往看十絶句

芳園垂老慚爲主，門巷開除即是家。不知櫻樹春能早，便把櫻花作杏花。

其二
園芳細認紛無數，太半朱英間碧林。搴蕊弄枝惟恨晩，對花誰記種花心。

其三
年來好事推劉四，酒興花情老獨濃。最喜能移山茉莉，所嗟猶欠木芙蓉。

其四
黄鸝故囀千頭柳，白蝶能穿百結花。敢道墻榆渾不用，新巢樹樹可慈鴉。

其五
今春自買城東園，暇即郊行不憚煩。不應對客誇林竹，日日柴門有駐軒。

其六
買地兼園已自饒，來游况是百花朝。細看却怪林間笋，迸檻穿籬只恁驕。

其七
静處亭亭竹萬竿，弄煙濡露不曾寒。多栽要識前人意，秀色憑渠雪後看。

其八
鮑子知我遠載酒，鄭生騎驢獨踏春。㶚上孰如彭澤柳，竹林休認草玄人。

其九
邊村黄子先曾約，百畝十年今卜鄰。元是隠淪須共酒，非因花樹始同春。

其十
爲花底恁朝朝出，風日清和今古稀。傳道鄭生重載酒，寄言花蕊莫輕飛。

東園遣興再賦十絶句

經宿隔城花盡開，園扉深閉蝶應猜。小車即病行能穏，一日來看須一廻。

其二
朝出看花車暮廻，轅西東望復徘徊。黄昏蜂蝶休虚閙，明日深枝花更開。

其三
萬蕊千葩枉自奇，海棠臨牖獨專姿。今人盡仗繁枝葉，國色紛紛却未知。

其四
百花叢裏一茅堂，獨坐時傳百和香。隔簾誰放游蜂入，撲酒衝琴特恁狂。

其五
分行種樹非無意，薙穢薅煩亦用情。何事草蒿欺便得，芊芊滿地不知名。

其六
舊種丁香間石榴，花時榴葉未曾抽。試看赤艷傾陽日，亂蕚繁英何處求。

其七
護徑扃園意自知，百年今日是花期。昨屬客過貪勸酒，僮人背折兩三枝。

其八
呼童刈草栽吾菊，夾徑分行補種葵。怕認野人爲魯相，旋删修竹起東籬。

其九
人生無求心自寛，酒香花明身幸安。忘憂豈啻憑萱草，蠲忿何勞問合懽。

其十
吾園亦在東門外，昨日清明手種瓜。不信邵平能五色，吾園兼有武陵花。

痔不可車旬日乃造於東園春葩向殘夏英欲起慨焉動於老懐再賦絶句十首

鮑歸昨誇百結勝，惜我病阻孤春妍。豈謂今開兩荆樹，分枝的的照紅煙。

其二
桃杏葉尖荷葉圓，楊花亂撲如白綿。若言春事渾無曲，榆莢何緣亦貫錢。

其三
昨當春色散年芳，競媚爭妍各擅塲。一出牡丹諸便歇，固知渠是百花王。

其四
檻西新笋不太甚，一夜迸堦横我簷。汝雖天生剛直物，豈容出地頭頭尖。

其五
吾園種種無樛木，兩葛縈紆底自芳。客到更無愁醉酒，醉時但臥此花傍。

其六
情閒有時被物惱，即無恚怒亦生嗔。頻來語燕如疑主，獨立鳴鳩不怕人。

其七
爲園偏種閒花草，我欲移松無處栽。深山瑟瑟誰知汝，可惜凌雲聳壑材。

其八
亦知盆沼非源水，試放魚苖喜即成。敢說寸鱗無變化，喣花吹絮已横行。

其九
花時酒客圍花坐，今日紅稀客不看。即使盛衰遵物理，何須反覆似波瀾。

其十
萬竿美竹修修翠，愛此朝朝坐竹中。困酒實應慚阮老，揮絃聊竊比嵇公。

東園漫興之作

大麥初黄小麥齊，櫻桃半熟壓枝低。先生皂帽何爲者，白首看花日每西。

客有欲除我東園草者詩以止之

綠匝紅稀可柰春，友車朋馬故應頻。行邊莫便鋤閒草，但入林園仗主人。

牡丹絶句二首

自知國色無倫比，放徧羣花每後開。獨艷不教霜雪妬，先春甘讓凍園梅。

其二
看盡羣芳見此花，後時莫漫爲渠嗟。爭開若使先桃李，誰與春風殿歲華。

葡萄

萬里西風過雁時，綠雲玄玉影參差。酒醒試取冰丸嚼，不說天南有荔支。

除前五更聞習儀鼓角感而有作二首

蒼龍闕動朝元日，玉笋班齊舞蹈時。枕上忽傳新鼓角，眼中如閃舊旌旗。

其二
兩朝舊是含香吏，豹隐俄驚二十年。猶記習儀端笏地，朝天宫裏聽鳴鞭。

景帝陵

北極朝廷終不改，崩年亦在永安宫。雲車一去無消息，古木回巖樓閣風。

望湖亭

與客携壺上翠微，千家山郭靜朝暉。平沙渺渺來人遠，黄鳥時兼白鳥飛。

功德寺

憶昔霓旌下南苑，江亭晩色凈年芳。重門深鎻無人到，僧在翠微開竹房。

翠華巖

曉行不厭湖上山，别有天地非人間。安得移家此中老，白雲常在水潺潺。

香山

二月已破三月來，山下碧桃春自開。半醒半醉遊三日，並馬今朝未擬回。

白紵曲

吳中女兒白紵衣，薄暮横塘蕩槳歸。荷花港裏無人見，驚起鸕鷀隊隊飛。

秋風曲

嫋嫋秋風生淥波，菱角雞頭滿御河。藻間游魚不知數，荷上靈龜渾未多。

端午曲二首

殿門朝涼虚縠垂，菖蒲艾葉青離離。千尺轆轤轉金井，冰盤薦黍鴛鴦冷。

其二
綵繩纍纍作端午，石青蜥蜴泥金虎。老奴催恩拜紈扇，香紗籠頭半遮面。

宴豫齋翁第次韻

面面危樓對曲臺，枝枝花樹向樓開。主人不有生生意，隙地寧容長緑萊。

新立金川書院祠練公父子文碑幸成

力修書院緣棲主，碑石新成頗慰心。薄劣實慚文太減，特書應不待如今。

空同集卷三十六　六言詩十首　五言絶句一百四十八首　雜言四首

漫興六首

北叟臨門種棘，南翁過路鉤衣。楚楚纎鱗水躍，英英鷙翮雲飛。

其二
鸚鵡窺籠百遍，獼猴上樹千廻。紫燕銜泥入室，黄麋齧草登臺。

其三
西海崑丘閬苑，仙人王子安期。春至蟠桃艷艷，秋來弱水瀰瀰。

其四
黄帝清遊化國，虞皇穆拱玄宫。殷主爰消雊雉，文王載夢非熊。

其五
種豆南山一頃，朝來豐草離離。豈若藍田種玉，何如商嶺餐芝。

其六
圃口翻翻瓠葉，門前潏潏流湍。鳧鷺輕輕不下，鵷鴻冉冉高摶。

月夜泛湖二首

水天上下一色，棹鳴波月同翻。漁舟欵乃何處，旁山杳冥吐吞。

其二
月鷺驚飛不見，遥看片帆影來。雙槳如飛蕩去，一道流光鏡開。

明山草亭

舊業門前五柳，綠橘黄柑數畝。煙霞不負閒身，社稷空餘白首。看月天柱峰頭，採藥洞庭湖口。扁舟薄暮歸來，疑是滄波釣叟。

南康除夕

夕陽山色湖波，將春夜寂風和。何事隣姬獨哭，誰家金鼓時過。客舍蕭蕭酒燭，歸人杳杳關河。覽鏡顔容尚在，方言兒女能歌。

神京樂四首

薊谷襟東海，居庸鎻北門。王者本無外，天險壯乾坤。

其二
天回金氣合，星順玉衡平。雲生翡翠殿，日麗鳯凰城。

其三
鐘鳴長樂館，樂奏未央宫。壽域皇圖逈，鉤陳紫極通。

其四
衛霍干城舊，伊䕫鼎鼐新。萬年天子壽，四海一家春。

望南城

南内夕煙歛，玉樓春望空。禁籞年年鎻，園禽巢殿中。

晩出禁闥二首

楊柳南城道，芙蓉小苑通。内使來調馬，君王勑射熊。

其二
夾城雲氣夕，露掌隠金盤。楊花白雪亂，風起滿長安。

東華門偶述

銀甕爛生光，盤龍繡袱香。但知從内出，不省賜何王。

采蓮曲

白鷺青天映，紅妝綠水遥。笑語荷花裏，爭蕩木蘭橈。

大堤曲

臘月大堤邊，春風思宛然。楊枝摇白日，烟色裊金鞭。

艷曲二首

盈盈綺闥女，生長不知春。開窗見百結，背面掩羅巾。

其二
父母愛少女，女是聰明子。生不識鴛鴦，繡出鴛鴦是。

春曲二首

春風度山閣，凭軒望江路。簾動時有香，不見花開處。

其二
翩翩誰家燕，銜泥向何所。避人花叢裏，忽復梁間語。

楊白花二首

三月大路旁，綠楊弄芳春。可憐雪白花，來往送行人。

其二
寧唱采菱曲，休歌楊白花。菱生猶有蔕，花去落誰家。

相和歌

美人羅帶長，風吹不到地。低頭采玉簪，頭上玉簪墜。

月夜吟

月出東方高，刺刺燈下語。漂摇林中籜，淅淅如寒雨。

九月見花

長安桃李樹，秋晩復花枝。九陌寒煙裏，無風自落時。

聞笛

白日挂雲間，誰家玉笛閑。北風吹楊柳，落葉滿關山。

曙

城雲白欲曙，沙月上猶殘。獨步憐紅葉，空庭玉露團。

望浦煙

客愁何處落，滌滌冬浦煙。日出浦烟歇，客愁還復然。

九日京中

白雁獨横秋，黄花伴醉遊。眼看風物換，愁殺仲宣樓。

正月見雁

憶昨辭京邑，相隨南雁歸。如何早春日，獨見北鴻飛。

出郭

出郭携尊屢，尋園步屧遲。莫言春事晩，猶是百花時。

野望

夕靜山容歛，秋凝野色凄。白雲留絶巘，蒼霧隔前溪。

晩出大堤姪葉來迓

裊裊綠楊西，雙翻碧玉蹄。何由識小阮，爲聽紫騮嘶。

石頭口竹飲

白日竹林中，隤然脱巾醉。風吹亂葉響，醒看江日墜。

南康元日

此日故鄉酒，應憐千里違。是處萋萋草，王孫歸不歸。

龍沙晩行

晩風度疎松，琳琅動仙闕。廻波滚明沙，錯認地上月。

聞夜笛

五月梅花落，羇魂羌笛驚。孰能風月夜，更聽隴頭清。

龍沙見新月

每訝沙如月，龍蟠作後山。如何今夜月，却又學沙彎。

村夜三首

萬物既有息，我亦中林卧。雲開迥水白，地閃飛星過。

其二
清林不知暑，一覺羣雞鳴。野曠氣森䬃，天空夜虚明。

其三
霞明鳥聲起，行人語中路。微微林下風，泫泫花上露。

晩燒吟

早燒不出門，晩燒行千里。逹人貴知時，天道有終始。

黄河冰二首

黄河一夜冰，日光慘不發。安得萬里鞭，白馬弄晴雪。

其二
夜冰白莾莾，風來但飛沙。梁園一夜雪，枯樹皆梅花。

宿蘇門

朝發陽武城，暮宿蘇門里。卧聽青山鐘，遥在白雲裏。

是夜雨

北風吹山雲，不見山上月。蘇門一夜雨，千峰盡成雪。

泉上獨酌二首

湧金亭畔路，細雨不思廻。獨酌看流水，山花映酒杯。

其二
白石誰家瀨，輕鷗二月湍。踏歌逢衛女，風景似長干。

黄州二首

浩浩長江水，黄州那箇邊。岸廻山一轉，船到堞樓前。

其二
日落清江遠，光摇赤壁山。無人説吳魏，來往釣舟閒。

鄱陽歌

漢水亦太急，江渾只恁流。何如彭蠡澤，清瑩解人愁。

雙泉寺題壁二首

寺僻無人行，夜雨長秋草。山僧出迎客，落葉不曾掃。

其二
我昔寺中遊，題詩在東壁。三年不見僧，見之頭半白。

書院

書院今人蹟，繁臺古代名。樓花翻入燕，塔樹不巢鶯。

白塔寺

遥訪青蓮宇，相將白塔原。春風亦自動，争柰碧莎繁。

上方寺

飲罷塔廊坐，塔深蘿葉垂。欲枕石頭卧，待（一作時）有清風吹。

釣臺

終日釣石坐，清波閒我鈎。擲竿望山月，回見衆魚遊。

白鹿洞

白鹿昔成羣，鹿去誰復來。樵子暮行下，洞中雲自開。

聖澤泉

嘈嘈鳴山泉，日日噴悲壑。日照一匹練，空中萬珠落。

枕流橋

峽急豈有心，臨橋石相激。驀驚橋上聽，夕陽人獨立。

風雩石

倚崖坐孤石，北對五老峰。中有千尺虹，挂斷巖上松。

門前溪

山溪信清淺，入海作洪波。果向地中轉，應隨天上河。

迴流山

登山眺四極，一坐日每夕。行看夜來逕，苔上有鹿跡。

井

新穿崖下井，微霞映深静。松風時來拂，娜娜匡岳影。

開先寺五首

瀑峽生煙暝，山杯坐不歸。籠燈過潭水，疑有玉龍飛。

其二
潭色何所似，黛玉空人心。可道清見底，龍蟠不在深。

其三
瀑布半天上，飛響落人間。莫言此潭小，摇動匡廬山。

其四
垂垂千仞瀑，隨風下山去。吹作半天雨，飄散不知處。

其五
飛瀑湧寒峽，流雲靜幽壑。夕日倒峰影，杯中雙劍落。

宿開先寺

僧閣暮鐘静，夏涼風色幽。月出照瀑布，猿啼西磵流。

歸宗寺王右軍故居

夕日照何寺，夏雷喧此峰。惆悵昔人去，空餘山澗松。

吳溪

三年作楚客，五月度吳溪。日射桃花嶺，松陰鶗鴂啼。

望龜峰

龜峰歸遇雨，徹夜鳴不歇。起望昨遊處，惟見滿山雪。

江行雜詩七首

十八灘都盡，舟人慣不勞。可言灘石險，難測是平濤。

其二
仄疊中江石，衝濤萬古存。遥看疑砥柱，偶問識銅盆。

其三
日月東西照，支江南北流。鷺飛如導鷁，横吹不驚鷗。

其四
迎送山相似，舟移迷北南。回看皂口日，已照石華潭。

其五
錫洲潭古怪，攸鎭驛幽絶。四圍青山映，鷺棲滿林雪。

其六
日出青蘋濕，江渾路不分。昨宵驅雨至，知是海南雲。

其七
落日没前灘，雲移鳥欲還。除巾不即卧，恐遇絶奇山。

新莊漫興四首

昨來杏花紅，今來楝花赤。一花復一花，坐見歲年易。

其二
出城每自醉，斜陽坐芳草。黄鸝枝上鳴，花落有風掃。

其三
逕樹團成蓋，原草綠如翦。盈盈車馬客，時來弄春醆。

其四
未有此莊時，對酒無處飲。今來莊上遊，却恨酒杯緊。

紫霞洞主歌五首

朝霞弄海色，閃爍如金蛇。回光照巖洞，駕我青鸞車。

其二
雲洞窈谽谺，行覓石髓食。蕤蕤古苔上，有書字不識。

其三
丹霞熨朝旭，桂葉一何芾。中有騎鶴人，下上隨雲氣。

其四
朝餐赤城氣，暮攬羅浮色。常有瑶草花，寒至不曾識。

其五
石泉嫋長蘿，煙翠滿山室。忽聞空中音，幽人弄瑶瑟。

田園詩五首

暑日郊出頻，野意差日適。鴉雀閒繁陰，榴葵乃炎赤。

其二
初日暑力薄，單車歴城曲。隍飈卷蜻蜓，荇帶舒復促。

其三
掘塹不數尺，及泉水忽湧。誰爲辦佳藕，我今畜魚種。

其四
淤泥獲拳卵，蛇龍誰即分。夜看置頓處，似有五色雲。

其五
園荒蒿藋長，手鉏薙其穢。那解蓊蔚區，中有吐芳蕙。

寄徐子二首

紫閣朝回夜，金尊月映空。秪應徐進士，遥憶李郎中。

其二
東省堂前樹，南陽宅裏花。春風如往日，夜月向誰家。

贈何舍人

朝逢康王城，暮送大堤口。相對無一言，含悽各分手。

寄都主事穆

江草喚愁生，思君黄鳥鳴。遥心將夜月，同滿闔閭城。

送佘客

自寄還家信，閨人數月圓。住近沙溪口，終日問來船。

送人

頗訝楓林赤，無風葉自鳴。來人與歸客，同聽不同情。

贈客

出郭江南望，暮天雲北飛。斷蓬寒更轉，長路幾人歸。

過夏口寄惲君

君居楚城裏，我傍楚城過。相思連夜發，無柰是江波。

諸公石頭口舟餞

北廵寮寀合，舟餞此江潯。晩别隔煙浦，猶聞横吹音。

寄黄子廣東

昨遊梅嶺畔，翹望嶺南雲。恰屬梅黄日，何由攀贈君。

潯陽寄耿參政致仕

連年卑濕地，無日不思歸。况在潯陽見，君帆獨北飛。

送鄭生

桃花浪初起，三月爾江南。萬樹垂楊色，相留照暮酣。

送人赴舉

寳劍動連星，金鞍别馬鳴。持將五色筆，奪取錦標名。

贈王左史二首

林卧每倦出，時或一乘馬。來訪王相國，醉歸月明下。

其二
君家百甕酒，留連胡不飲。花月我自來，醉即花間寢。

贈劉東

洎濵三月時，花滿扶亭道。翩翩白馬歸，青袍亂芳草。

戲鄭生求歐帖看

徽州鄭季子，動輒古人師。昨特衝秋雨，因來問墨碑。

送酒鄭生

旅食沙林暮，年華北雁春。誰憐竹葉餉，同是采薇人。

送王生北行二首

紫轡銀鞍馬，青袍白面郎。揚鞭萬里去，謁帝入明光。

其二
朝散午門西，春風起御堤。上林花半發，幾處早鶯啼。

觀袁永之樂府戲裁子夜歌二首寄之

爲問閶門柳，年來青若何。館娃明月夜，醉擁越兒歌。

其二
日暖春波綠，湖平一鏡天。船船載歌舞，争向綠楊邊。

詠李花

城東萬李樹，此樹獨鮮奇。竟日風開落，無人誰得知。

詠鷺

獨立娟娟鷺，驚人離石磯。遥看一片雪，深映碧山飛。

獲麂

小麂何山得，出山今幾時。笑爾深藏晩，無言獵者知。

饋雁

失却風雲翅，來遊君子門。未辭弋客慕，終荷主人恩。

花鴨

花鴨静雲衣，娟娟春草依。臨池捩頸卧，夢拂楚雲飛。

鶯曉

睍睆夢中迷，流鶯碧樹西。起來紅日照，已度别枝啼。

詠螢

葉暗輝輝度，孤明炯自知。月臨光不掩，星亂影須疑。

名花

名花似美人，娉婷代應絶。夕陽時獨立，風起滿林雪。

詠獄雜物八首

其一　炭簍盆架
編荆爲團籠，本以貯木炭。今匪用炭時，聊以助吾盥。

其二　砂鍋盆
砂鍋注清泠，洗面還洗心。其器茍不潔，徒稱玉與金。

其三　船板牀
船板胡在兹，而我寢其上。情知非江湖，夢寐亦風浪。

其四　甎枕
盧生枕竅中，哀樂竟何用。我枕城甎卧，無竅亦無夢。

其五　蘆蓆几
古人席地坐，飲食俱在兹。今人設高几，翻謂古人卑。

其六　坏墩
晨興坐兹譚，而亦坐兹食。爲言同寓子，尚念埴者力。

其七　麻繩椸
何以架我衣，麻繩撑兩柱。諒有解脫心，與子同一處。

其八　葛衫帳
酷暑睡不穩，解衫周四圍。但阻蚊蟲入，無遮明月輝。

詠瀟湘八首

其一　漁村夕照
西暘下洞庭，網集清潭上。一丈黄金鱗，可見不可網。

其二　山寺晩鐘
美人杳何處，盈盈隔秋水。遥遥雲外鐘，日落暮山紫。

其三　平沙落雁
西風萬里雁，一葉洞庭秋。羣浴金沙軟，瀟湘霜氣流。

其四　江天暮雪
長江浪滚雪，煙黑花争飛。可怪横流者，孤舟一笠歸。

其五　洞庭秋月
天水本自空，圓月况秋映。皛皛起霜色，千里一懸鏡。

其六　瀟湘夜雨
夜響起秋竹，浩浩楚雲白。曉來看沙觜，新水添一尺。

其七　遠浦歸帆
秋風五兩席，㸃㸃聚復散。不信小小烏，飛飛速征雁。

其八　山市晴嵐
峰晴堆夜嵐，晨炊翠猶濕。但聞山鳥鳴，不見鳥出入。

寄詠徐學士園詩一十四首

其一　薜荔園
芳園蓊薜荔，水石非人間。昔聞西洞庭，今爲學士山。

其二　恩樂堂
肯堂欽古訓，修祀報前功。酌泂歌行潦，采蘩遵召風。

其三　石假山
磊奇成我山，雲氣遽裊裊。勺水即溟渤，拳石是蓬島。

其四　水鑑樓
風吹池萍開，天空水如鏡。幽人時凭闌，下看行雲影。

其五　風竹軒
吾軒自有竹，暑月常寒聲。山静無風時，滿林空翠生。

其六　蕉石亭
看石忽有詩，攀蕉書其上。夜來雨打葉，驚聞金石響。

其七　觀畊臺
洞庭有興雲，太湖無落波。登臺問農者，不勤將如何。

其八　薔薇洞
洞口薔薇密，石花壓雲濕。曉采枝上露，不知鶴飛出。

其九　荷池
山風吹水香，脱巾池上坐。盈盈千歲龜，飛上荷葉卧。

其十　柏屏
堂堂千尺材，爲屏忍屈曲。終抱凌雲情，不改歲寒綠。

其十一　留月峰
峰奇自成竅，似月非有心。月來爾何意，徘徊光與深。

其十二　通泠橋
雨過崖水響，石梁裊山澗。晴天挂一虹，溪斷雲不斷。

其十三　花源
落英泛流水，㸃㸃如飄霞。爲有問津者，不敢種桃花。

其十四　釣磯
磯根浸寒水，細草綠如髮。夜魚不受餌，石上坐秋月。

三五七言二首

天秋暮，月如素。金窗隔煙紗，花檻流螢度。良人遠戍玉門西，誰念空閨玉箸啼。

其二
望雲海，陟高京。秋風令百物，天地何冥冥。黄河岸頭能覆車，何况羊腸詰曲行。

四六八言二首

玉堦風發，蕙花時歇。莎雞夜鳴衰草，捲簾獨望秋月。黄雲没萬里之關山，使妾空老而凋紅顔。

其二
明月在隅，蟪蛄夜鳴。仰觀天上列星，三三五五成行。憭慄悽兮不可以寐，嗟哉四時之氣靡常。

嘉靖集

玉溪歌三章

適意不在奇，會心不在故。蓮菊天下花，獨有陶周悟。君不見澶州王子稱玉溪，斯溪乃在山之西。山乎嶃巖盤秀靈，水摐石激常古聲。玉不盡，王之德；溪不盡，王之清。我歌玉溪君試聽。

其二
兩崖突破泉流中，自遠望之如素虹。傍泉有石白齒齒，扣之玉聲比君子。君不見，泉流大海鼓波濤，堆石磊礧天齊高。

其三
爲石貴白不貴采，水流必東性不改。君也奮飛覽輝下，昔導兩鳧今驄馬。勁氣常卑朱子游，威稜不數桓公雅。四海一夜生秋風，下有逸兔上有鴻，請看一鶚横霜空。

江泌讀書圖歌

君不見堂上樹，拳屈如老龍。又不見樹上月，吐焰如白虹。畫工何意掃明月，揮毫便涌廣寒闕。月光墮地碎，石色古苔裂，皦如飛雲颺明雪。曲屏矮几旁有人，秀眉長鬢雙眼神。手書隨月月故皎，展卷字字蠅頭真。人言此圖江子泌，所奈不類南朝巾。林風寒霄鬢毛颯，石棱骨氣争嶙峋。窮酸虎皮那用爾，畫者貴意不貴似。牝牡驪黄古有之，芭蕉雪葉誰聞此。自昔爲儒必苦身，攻書不獨江生貧。映雪亦稱櫪下駿，鑿壁果然席上珍。也問流品儒第一，堅力轗軻名乃必。君不見，江生雖死月不死，萬載千秋畫者筆。君家兒孫个个如立竹，謝庭森森挺蘭玉。玉有藍田日暖之紫煙，蘭有幽谷春生之奇馥。折桂奪月當少年，騎龍誇鳳各上天，江生蕞爾何足憐。

張生畫瑶池圖爲李太君壽歌

青天飛來一隻鶴，堂上何得松子落。張生拂素掃丹青，六月颯瑟寒霜零。揮毫歘見鬼神出，點綴似有風雷停。石闌逶迤赤花繞，瑶壇兀律紅雲曉。虯軿虎節紛旖旎，獻祉呈祥衆裊裊。中有王母騎白鳳，侍兒飛瓊跨青鳥。太君本是神仙家，八十童顔如舜華。于時迎仙朝斗立，帔霞彯翩露衣濕。骨格雖從造物定，精神乃逐畫手入。旁者誰女擎蟠桃，一女並捧芝盤高。斯桃元是王母精，歷九千年桃始成。芝也老紫通神明，食之白日毛羽生。太君餐桃無擲核，餐芝留根種仙宅。生子聰慧生孫賢，孫之又孫皆長年。瑶池之圖挂高壁，堂前鼉鼓吹龍笛。

諸公散後自作

五夜横霜角，層城散寂寥。月偏人影直，天迥望心遥。金鼓秋應振，關山虜正驕。匡時才濟濟，吾分合漁樵。

冬至

陰極誰真挽，陽回爾尚微。漸看雲霧意，恐近太陽輝。腐草春應入，嬌梅凍欲稀。朝來有雲物，不敢問天機。

人日有感

天意留陰氣，人心厭鼓鼙。時平還鼠竊，屋破有狐啼。積雪浮沙迥，孤城壓霧低。夜來看邸報，朝議急征西。

春郊感興

覓花郊駐馬，隔樹夕聞鴻。雲路鄉書逆，天涯客意同。人生元去住，世事各西東。萬里孤城思，長楊日暮風。

詠庭前葵

炎陽百卉槁，此樹獨高清。枝豈因風倚，花能向日傾。隔簾番的歷，含霧亦分明。樵斧虚相忌，春來種又生。

十七夜月

長風推月出，獨立看天晴。輪比昨來減，光猶終夜清。空明迥積水，寒色倍秋城。何處一聲角，嗷嗷孤雁征。

送人遊嵩山

山行冬亦好，雪後數峰青。冰底溪元響，洞門松故扃。燃薪覓石髓，揮鑱斸龜苓。爲問三花樹，年來幾度零。

鄭客寓杏樹兒屯詩以懷亡

日來風再發，冬半雪微飄。坐念萍踪子，躬耕杏樹遥。滌場親築屋，患水督修橋。野暮牛羊下，田鴻伴寂寥。

柬鄭生問其憂病

聞喪忽大病，望裏復遥途。客淚枯春草，鄉魂斷夜烏。舊阡須補碣，新路合栽梧。問爾南歸棹，滄江日易晡。

東園贈琴客陳鰲

園亭初過雨，江海忽流音。天與林中静，人傳譜外心。雲停元遏響，風逆故留吟。曲罷鳴蟬續，嵩河夕自陰。

送汪生還歙

别離衝暑熱，辛苦爲庭闈。六月三江路，孤舟一客歸。渚蓮迎寶劍，堂草俟斑衣。汝抱榮親志，無言只釣磯。

寄題孫氏七峰山房

江海元吾地，乾坤托此峰。深林不住虎，大壑自蟠龍。石室瑶編積，丹房紫氣重。洞中留日月，天外見杉松。仙侣時能就，樵人或與逢。道寧甘僻寂，心遠謝紛沖。巖嘯偏流響，雲行不著踪。渴吞金沆瀣，飢采玉芙蓉。伊我抛軒冕，端居學老農。一舟思汗漫，雙劍望巃嵸。汝祖天台賦，吾門大雅宗。吴趨羨白紵，越調薄黄鍾。慕隱懷標格，參玄想過從。何時最高頂，共聽海門鐘。

贈田四有堂落成

田家荆樹紫常煙，大朵小朵春相鮮。臨花實宜起重閣，有酒更合開清筵。捲簾風日幾燕雀，填門冠劍咸高賢。解綬汝兄新就隱，塤篪細和竹苞篇。

臺院秋日餞玉溪侍御

乘驄使者兩秋迴，設餞儒□（原作客，誤。）各盡杯。四海悲歡元對酒，百年意氣有登臺。雲開北極星先入，木落中原雁自來。側席諫書求正切，太平今日望三台。

哭陳留公次李子韻

虎變龍翔四十秋，暮年鷗興付滄洲。老承温詔今皇問，死有遺封太史收。大旱傅公曾作雨，真鋼包老不爲鈎。天方祚漢台星隕，灑淚黄河搔白頭。（包詩：「真鋼不作鈎。」）

甲申元夕和養素子

舊京燈火稔知聞，奢俗流傳久益紛。弦管夜中猶𠵏咂，爐香天暝已氤氲。光浮第宅疑偏月，氣壓城池不見雲。野老閉關高卧醒，雁聲驚有北來群。

二月三日與客過城南莊

澤國春先起渌波，水楊煙足碧絲多。柴門避世人稀到，濁酒談玄汝一過。醉倚村童看老鸛，閑教莊嫗抱雌鵝。鄰園桃杏誰家劇，預擬尋花處處歌。

贈任使君開詔還朝上方寺會飲塔廊作

使節中原喜再來，别筵高閣爲重開。争梯穩識凌雲步，放酒豪憐濟世才。四海一龍名與重，五雲雙鳳詔同回。炎林向暮涼風進，把袂還登百尺臺。

曉起見殘月一絶句

曉起見殘月，宛如初月曲。終始無直形，徒誇滿如玉。

題竹齋圖

爾寓金陵日，王生畫竹齋。清風與翠色，分取過江淮。

空同集補遺

題貞烈祠

祀通判姜榮妾竇氏及婦女死節華林者。
閲城駐東隅，俯之見孤廟。詢事歎崩突，感義發悲嘯。駡賊志已決，藏印智仍妙。捐身（一作沉身）一何易，下與流珠耀。

古豳道中（一作過邠州有感）

高原驄馬曉嘶風，歷歷封疆一望中。畝有耰鋤溝遂（一作清洫）改，野無鞞琫處廬空。豳山涇水遺民慶，秋穀春蠶啓國功。讀罷二南歌七月，始知深慮是周公。

黄帝陵

黄帝騎龍事杳茫，橋山未必葬冠裳。内經洩秘無天地，律吕通神有鳳凰。創見文明歸制度，要知垂拱變洪荒。漢皇巡視西遊日，萬有八千空路長。

秦扶蘇蒙恬

紫塞橋山慘暮云，舊時冤枉不堪論。玄黄天地空埋血，鹿馬江山不返魂。自是孤臣纔易得，肯遲一死義還尊。陽周城下青青樹，猶擬牙旗駐虎賁。

傅介子墳

刺殺樓蘭歸便侯，四夷稽顙萬方愁。義陽陵墓今人指，異域功名漢史收。使節飛塵空道路，古碑生蘚尚交虬。華夷異種同天地，錯盡將軍報國謀。

韓范祠

范公人物當三代，韓相元勳定兩朝。延慶曾連唐節度，生平不數漢嫖姚。一封攻守安邊策，千歲威名破膽謡。郡府城南雙廟貌，異時追慕此情遥。

夏城坐雨

河外孤城枕草萊，絶邊風雨送愁來。一秋穿塹兵多死，十月燒荒將未回。往事空餘元昊骨，壯心思上李陵臺。朝廷遣使吾何補，白面慚非濟世才。

夏城漫興

行盡沙陲又見河，賀蘭西望碧嵯峨。名存異代唐渠古，雲鎖空山夏寺多。萬里君恩勞饋餉，三邊封事重干戈。朔方今難汾陽老，誰向軍門奏凱歌。

草堂雪霽爲樊敬題

鄆城日出海雲殘，積雪光摇列戟寒。侍立泥中皆帶劍，笑談堂上盡峨冠。新朝故假威權重，儒將從教禮數寬。一代英雄餘慶在，百年圖畫使人看。

寶應别朱君淮海暨其姪子价

浟浟波水國，渺渺淮海連。平湖滿秋月，挂席雞鳴天。牽袂戀晨發，悵别臨洪川。渚鳥振歸羽，岸蛩喧曙煙。梁臺渺何許，修路浩盈千。子持彤管贈，予御玄雁旋。眷言念雙美，忉惙申此篇。

謝友人送惠山泉

故人何方來，來自錫山谷。暑行四千里，致我泉一斛。清泠不異在山時，中涵石子蕪苔緑。越州花瓷爇燕竹，陽羨紫芽出包束。故人貽我手自煎，分坐庭隅候湯熟。瀉器寒雪碎，繞膓車輪鳴。一舉煩鬱釋，再舉毛骨輕。三舉不敢咽，恐生羽翼隨風行。我聞兹泉世無匹，夢寐求之不能得。詩乞翻愧蘇家才，驛送兼無衛公力。又虞誤載石頭波，頓令真品無顔色。感君酌我向君揖，二勺横澆萬古臆。嗟嗟此意誰復知，極目江雲三歎息。逆想水師初具船，山靈涕洟上訴天。𧍝蝀委蛇睛貫窗，蛟鼉睥睨宵近舷。淮浮泗泛梅雨蒸，車輸馬曳炎塵煎。開甕滴滴皆新泉，敢謂君非山水仙。或我埃垢不安天，倩君攜此親洗湔。酬君合書蠆尾帖，九原誰起黄庭堅。

贈華雙梧瑯琊行

瑯琊山，淮海際。瑯琊神，上訴帝。唐韋亡，宋修老。釀泉西澗空秋艸，圉人山下開新道。勾吴驥子行地龍，奮鬛入燕燕群空。屹立天仗下，長鳴向天子。願借上方劍，斬此求馬使。千金買𩦺駑，可望千里至。帝斥驥，歸瑯琊。駕紫氛，驂赤霞。步驟堯舜軌，背扛羲和車。怒氣洒江江水立，渴吻吸海老蛟泣。颶風夜襲扶桑根，天吴噴薄箕斗昏。絶頂望之眠不得，圓方莽蒼日無色。亭前吹笛凍石裂，崖下笛聲風雨黑。長安執友束生芻，楚天延佇雲糢糊。

過儀封

攬轡返彝門，乃自東昏里。磬聲向衛傳，鐸韻中天起。叔孫毁仲尼，楚狂過孔子。何如儀封人，無道知久矣。

遊懷玉睹玉斗山人遺稿

三百年來見此編，留藏真識子孫賢。溪堂此日尋山到，玉斗峰高想像前。

過梅巖精舍

南州歲暮濛濛雨，絶頂人居沁沁寒。千古草堂成棟宇，百年巖穴又衣冠。登高自覺諸山小，遠道無歌行路難。俯視塵寰雲霧裏，大江東海正風瀾。

梅巖弔古二律

萬古雄魂尤骯髒，當時此意故蹉跎。疊山義惠辭何激，（先生疊山故人也。元人執疊山北去，先生累詩爲行，辭甚激烈，具如斐稿。）填海冤深事已訛。九殿北來新燕雀，六經東拜舊山河。洗天風雨和陽日，積憤曾君洗却無。

其二
桑濮延哇只掩吟，偶依玉斗瀉孤音。荒墳鐵樹存青骨，絶壁丹書走赤心。（先生作梅巖精舍摩崖大書，一曰「青天白日」，一曰「古今一人」，一曰「至元逸民」，具如巖壁。）自我先生堪作古，共誰不死到如今。山花海月梅巖舊，想見當時抱膝吟。

寄題陳氏耕讀堂

李密曾横牛角書，兒寬何事帶經鋤。輟耕不爲看鴻鵠，閉户多應辨豕魚。諸葛南陽空有宅，子雲西蜀已成廬。思君欲放山陰舸，載酒談農問卜居。

失題（奉和高韻，並申賀忱。）

春風白髮拜新升，舊署重來有夢曾。官暇更饒詩酒興，病餘甘遜簿書能。吏人掃閣將移竹，賓客臨軒或遇僧。他日門牆三鱣在，愧從雲裏接飛騰。

失題（奉次高韻，語意縱放，伏惟恕而進之。）

坐便涼爽入西齋，天末黄雲送晚霾。蠅虎技微空守户，葡萄陰重欲翻階。瘦餘子夏非關病，醉後陽城不爲懷。古今往來共回首，世人猶自巧安排。

飲張氏芳園會諸君子

三月到扶亭，扶亭春正好。緑水帶煙城，林花白皓皓。況與會心人，銜杯坐芳草。微言時剖晰，幽意恣探討。風來落英滿，醉卧不須掃。

再遊張氏園

莫道園林春事稀，重來尚見一花飛。葉心梅實垂垂結，樹底山蜂款款歸。百罰酒杯真不厭，故鄉風景舊多違。濁河清濟天波遠，更上高城眺落暉。

還扶溝（一作寓扶亭）

霜落扶溝雨（一作亭已）暮秋，遠人翻作故園遊。天低曠野沙扶樹，月滉（一作晃）高城水近樓。千里關河今一到，百年桑梓竟何求。畫堂銀燭親朋酒，車馬何妨數日留。

九日無菊詩

季秋中土每無霜，逢閏今朝菊未香。座上衣冠皆玉立，酒邊風日比春長。關河獨雁催淒色，樓閣疏林過夕陽。便擬留君待花發，龍山高醉嚼寒芳。

題三清觀

二十年前走馬地，三清臺殿肅清高。重來無限春風思，不似劉郎爲看桃。

如夢令

昨夜洞房春暖。燭盡琵琶聲緩。閒步倚闌干，人在天涯近遠。影轉。影轉。月壓海棠枝軟。

其二
不信園林春早。一夜偏生芳草。説與小童知，池上落紅休掃。休掃。休掃。花外斜陽更好。