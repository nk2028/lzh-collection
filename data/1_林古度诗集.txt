林茂之詩選　卷上
兩華山歌爲祝無殊賦
無殊山人家瀫水，口中語語山水事。十洲五嶽俱不論，金華玉華相拱峙。問予年少遊區寰，可能踪跡來其間。世人世事有偏好，何獨埋沒乎名山。我聞斯言願君語，知君無乃兩華主。掉頭鼓掌氣欲奔，宛若峰巒目前舉。峰巒縹緲天下竒，相去百里雙參差。倒影迷空射海窟，浮光散彩侵瑶池。旣控八維橫地軸，窮搜愁殺飛廉足。雲霞輝映如錦障，日月照耀爲金玉。寒泉響瀑鳴轟雷，虹梁高跨金銀臺。晨昏變幻不可測，廣樂颯沓仙人來。仙人來兮鬼神肅，驅蒼龍兮走白鹿。採靈芝而吸扶桑，拾瑶草而吞析木。君愛兩華良不虚，宜有洞宅幽人居。縈林絡石太鬱勃，千崖萬壑何盤紆。聞君脫塵避凡俗，誅茅此地結山屋。屋中滿架古詩書，牀頭滿甕春醽醁。一讀萬卷腹不遺，一飲百斗無醒時。人生事業能乃爾，何必定與仙人期。回頭睥睨向白日，欲繫無繩下頭泣。茫茫大海爭東流，曾似兩華長並立。無殊向余忽長揖，謂余感慨非所及。由來同是山水質，君歸樂兮已可即。囑君遥報古山靈，兩華吾欲分其一。

芋原驛夜泊同非熊振狂能始分得深字
驛亭多厭泊，此際似幽尋。遠纜沿崖勢，孤篷歷樹陰。星分知夜靜，沙没覺潮深。縱是方舟客，終懸岐路心。

未發
今宵仍未發，默默抱覊情。野燒沿山起，春江對岸明。非關風信逆，聊爲日期更。倘役還家夢，遥知到石城。

寒食芋江發舟同吳非熊曹汝載能始分得寒字
江上春晴春未闌，天涯今日食方寒。仍催節序愁邊度，空使鶯花客裏看。山碧欲隨帆帶盡，烟光惟有燒吹殘。孤身處處皆如寄，千里風波任渺漫。

茶洋驛沸雪橋
亂山深處是茶洋，古驛斜臨度石梁。日去漸消亭竹影，泉來微帶澗花香。寒流沸白皆成雪，新葉凝丹不爲霜。獨有啼鶯似留客，恐教行邁失春光。

與田山館聞鶯戲題壁
春深黃鳥語關關，日暮頻遷碧樹間。獨愛數聲清韻切，似催人上武夷山。

遊武夷萬年宫
葱鬱龍宫入望深，萬年竒勝足登臨。寒溪九曲環山響，古樹千章覆殿陰。玉女生愁峰月冷，大王含氣石雲沉。武夷姓字應長在，漢代仙靈不可尋。

泛九曲
上溪如升階，下溪若投杼。九曲盡竒峰，但言看玉女。

金鷄洞
洞口吞鷄碧，陰陰少日暉。金鷄不聞唱，水鳥自羣飛。

入白門
白門迢遞夕陽間，千里閩天一日還。依舊客情無别事，逢人都問武夷山。

洪仲韋水閣
忽是經年别，今來草閣居。遊情終未愜，清况只如初。無暑知臨水，多閒好論書。正隣桃葉渡，花月近何如。

芳草
春風催百卉，草色徧相侵。到處沒馬足，有時驚客心。遠連空漢上，寒漾碧波潯。獨有明妃塜，青青恨至今。

遺扇詩
動摇徒見物華空，昔日曾懷翠袖中。紈扇未須悲夜月，棄捐今不爲秋風。

飲黃四園中
園小含佳致〔一〕，門幽隔市氛。移來幾片石，疊出亂峰雲。客酌夜心澹，花開秋色分。况看黃叔度，長與受清芬。
【注】
〔一〕按：「佳」，底本誤作「隹」。據改。下皆同。下二字混者皆徑改，不復出校。

周漢冲攜酌雞籠山
山色今重到，秋容正可看。風來松際響，人似水邊寒。城缺銜湖白，林梢吐葉丹。古情紛莫寄，聊復望長干。

閏重九日同梅子馬曹能始胡彭舉吳非熊洪仲韋登燕子磯共用寒字
前月登高事已闌，閏餘成節復成歡。雲天遠度鴻音切，磯石空留燕影寒。黄菊更乘秋露采，丹楓宜對夕陽看。登高何事翻臨水，爲惜流光似急湍。

牛首寺
落日到山上，佳辰得寺遊。嶺岐過塔影，松末度江流。臺暢月逾朗，磴懸雲乍浮。深期禪舍宿，不是暫淹留。

幽棲寺
幽棲元所愛，古寺更宜人。竹覆半山雪，花留十月春。心空禪已定，談洽理逾眞。入夜疑聞漏，寒鐘響自頻。

獻花巖
清旦度危嶺，披寒空際行。花巖一在望，天闕兩峰晴。霧薄野初散，風悲壑盡鳴。正憐松徑好，已是别山情。

集謝公墩同曹能始吳非熊郭聖胎洪仲韋姚園客諸子賦
荒墩高出石頭城，千載猶傳謝傅名。寒草受霜通徑白，夕陽如水射山明。江懸素練來空影，寺近諸天起梵聲。此際登臨應不易，古今行樂幾人情。

臧晉叔至同集清凉臺看殘雪
幾處皆殘雪，今朝忽聚星。移來百里棹，坐此半空亭。草際疑初落，崖陰望漸零。隔江山色好，漸入夕陽青。

移居
卜築在城市，幽僻如山村。旣邇鍾阜麓，言傍華林園。曰地今始遷，于跡古尚存。叢木覆幽徑，清池映衡門。時有素心人，爲予來高軒。豈必事丘壑，乃能去塵喧。

甲辰除夜
風雨今宵盡，龍蛇兩歲分。長貧知有劍，當厄媿無文。燭影明餘照，梅花冷素芬。自憐幽思遠，禮法莫相聞。

乙巳元旦
曉色開新曙，年華異昔時。客情應已倦，人事不相宜。山水堪眞賞，交遊只故知。春光從此麗，行樂莫教遲。

人日同曹廷尉吳非熊諸子靈谷寺看梅歌分得遥字
去年人日春始朝，閩天梅暖花已飄。今年人日春已早，靈谷花寒梅使條。人日還逢故園人，看花易地復更春。疎枝亦間青松畔，幾樹還臨綠水濱。樹頭春雪入林梢，寺前春雨更瀟瀟。行來松徑千林寂，猶憶藤山十里遙。

人日訪王德載墻東不值
王子幽棲處，城東行幾灣。稍能離市遠，即已似林間。鹿飲懸窗澗，花開傍屋山。春來人始至，奈作客空還。

上元夜集洪仲韋水閣
五夜生寒雪乍晴，六街燈月如晝明。王侯第宅開魚鑰，戚里人家吹鳳笙。聞道城南豔燈景，過君高閣夜方永。玉筵浮桂接杯香，銀燭然花射波影。燈火盈盈桃葉春，與君俱是客中人。酒酣歌罷上元樂，不負年年令節新。

秦淮新漲
秦淮新漲發，幾處暗通源。春雪消溪岸，江潮上水門。鍾山青欲滴，笛步影空翻。最是河干柳，依依愴客魂。

客來
客來自何處，爲言南山頭。昨夜片時雨，新添春澗流。

看杏花歌
瓦官閣外流春霞，鳳凰臺畔多酒家。酒帘深處出人語，都道前村看杏花。杏花元自倚雲栽，今歲翻從雪裏開。遙連碧柳疑張錦，乍點青苔誤落梅。落梅一曲那堪寫，翠袖紅裙隨去馬。客思如過上苑邊，花光只照南城下。晚寒游冶怯春衣，醉着只逐夕陽歸。莫教細雨鳩羣喚，還待深林燕子飛。

與輝公夜話
屢欲山中去，春雲閉竹深。或因違出住，時以阻晴陰。孤燭此遙夜，片言明素心。應知無定跡，隨遇勝相尋。

題胡可復淮上居
青溪水上青山浮，青溪閣外連青樓。主人愛此溪上住，開閣正對青山頭。山色朝青暮還紫，我來時汎青溪水。兩岸花風夾棹香，青樓畵閣歌聲起。樓臺落影流轉空，我家數里溪之東。相尋不似山陰夜，來往人行明鏡中。

過孔雀菴訪輝上人
早歲聞初地，凌朝試遠尋。依然一茅宇，宛在千竹林。芳草定時積，清池雨後深。對君論古跡，寂寞起幽心。

吳延美招集烏龍潭園亭
幽潭抱城曲，上有名園開。入户水光湛，隔山松影來。雨聲過滴瀝，暑氣坐消迴。已自臨空濶，猶言出露臺。

夏日過胡彭舉原上居
經時不相過，草樹盡生繁。溽暑此對坐，緑陰方到門。香然烟霧結，茗煮雪濤翻。薄暮凉風起，余家歸北村。

靈谷寺避暑
靈谷千年啟，松林十里通。到來憐寺静，坐久覺山空。寂寂迴廊月，蕭蕭廣陌風。應知來處路，何似火城中。

普德寺前松嶺坐月
向晚出山寺，還登山上頭。嶺雲歸乍淨，松月坐生幽。客思澹如水，僧言空似秋。下方鐘磬發，清宿正堪投。

夏日訪禁足竹壑老僧
三十餘年裏，禪關掩薜蘿。一身無外適，遠客自相過。定水看心久，名山入夢多。欲知忘暑氣，因對老頭陀。

立秋日同曹廷尉子丘兄韞公竺公過吉祥寺滄公竹房
言尋城北寺，轉得竹間房。山氣秋初入，林聲雨乍凉。僧緣來屢衆，客意坐俱忘。何限遲留趣，疎鐘送夕陽。

送敏公還廬山金竹坪
昔覽匡廬勝，師來問舊遊。出山應幾日，歸路又凉秋。月滿潯江水，雲深彭蠡舟。遙思禪室外，金竹一林幽。

贈澹居時有浮渡山之期
幾歲居天目，何時過石頭。逢君當古寺，談理入新秋。慮澹心俱寂，身空跡自浮。余家久不問，名岳會從遊。

贈月峰禪師
日日能相過，方知僧是閒。西來飛野錫，南嶽掩禪關。坐對渾如定，無言亦自還。聽經多悟脫，雲氣出空山。

夜登盧龍觀後山坐月同吳非熊曹能始
高觀連山起，同登最上頭。松間明月影，照入大江流。仙磬隔城寺，人家出市樓。夜深凉露重，衣袂不勝秋〔一〕。
【注】
〔一〕按：「袂」，底本誤作「■〔⿰礻夬〕」。據改。下从礻从衤混者皆徑改，不復出校。

秋草送别
秋草謝華滋，凉風不耐吹。故青消陌上，殘碧映江湄。遊女曾尋處，王孫乍别時。空餘持贈意，惆悵對霜枝。

中秋雨後見月集秦淮水閣分賦
雨歇夕初薄，月明秋正中。祗看回霽色，逾覺淨寒空。渡口潮應滿，天涯客盡同。陰晴元不定，此夜意無窮。

殘菊
蕭索東籬下，寒花態可憐。秋餘猶駐色，雨過尚留妍。英落爲飡好，叢疎命賞偏。無人知晚歲，應自惜華年。

送五老峰守心師募縁開山
開山眞大願，訪舊有深情。共喜尋緣返，非關乞食行。寒江九派淨，秋岳五峰晴。定識重遊處，他年寶刹成。

送雙林上人請藏經還廬山
行已三年滿，縁多大藏成。金函陳燦爛，貝葉展光明。白馬䭾歸似，神龍護送輕。旛幢沿路影，鐘鼓鎭船聲。廬嶽雲先啟，潯江浪自平。莊嚴眞妙勝，譯閱定專精。以此來諸善，名山益有名。

過潘穉恭眞州圖館分韻
送客下江滸，依然息行舟。爲訪閑居人，風色匪石尤。之園不在野，城市開林丘。孤亭隔深竹，青池涸寒流。冬花吐餘秀，酌酒緩離憂。詎知百里會，遂勝十日留。

鷲峰寺前殘柳别諸故人
曾向春風弄碧姿，如今摇落不勝悲。寺前多少傷離客，猶爲行人折一枝。

程敬敷畵竹歌
程君畵竹得妙理，嶰谷淇園流筆底。累年遊寓瀟湘濱，日坐竹裏飡其神。我求片紙未可得，千里空令想顔色。昨日忽過石頭城，爲予把筆參差橫。四壁蕭蕭蒼雪落，滿堂颯颯凉秋生。新枝欲棲靈鳳影，老幹直化神龍精。飲君竹葉酒，聽我畵竹歌。世人畵蛇復畵虎，如此清風奈爾何。

新雪
一雪飛當曙，霏霏似薄霜。山城猶未白，庭户乍生光。寒氣侵衣重，輕姿引絮長。獨看梅樹上，偏欲競清芳。

候潮歌
港寒風起月落西，船鼓咽霜啼曙鷄。水痕未上沙岸淺，渡口候潮人已齊。舟師束手各相顧，客子欲行促舟去。前船語笑聲乍喧，傳道潮頭到瓜步。未過瓜步望瓜洲，滿漲難行空復愁。誰云風便候潮急，還待潮平趁順流。

眞州詠潘穉恭納新姬
郎家在江南，妾家在江北。涉江采芙蓉，詎云一水隔。寶帳流蘇映月新，鏡臺花色幾重春。誰知金屋藏嬌處，元是羊車擲果人。

江上逢何元修言别
江店相逢意自親，片時相别又江津。江頭怪殺無情水，送盡天涯歲莫人。

雪後曉登丹陽城樓
城上登樓即水邊，曉寒迷望入長天。不知一夜雲陽雪，凍斷三吳送客船。

吕城夜泊
雲陽孤棹破河氷，旅泊寒依兩岸燈。莫道客愁惟夜月，更看殘雪到毘陵。

同曹能始廷尉吳德符非熊過雲居卜寓智公房
越城萃竒勝，吳山表幽獨。烟井一以分，雲居即空谷。巖岫列青翠，湖水蕩林木。孤梅映禪關，早花吐寒玉。我偕素心人，眺聽意頗足。遠客託閒情，高僧問往躅。玄雲淨遙天，夕照下西麓。非唯歸可忘，幸此居已卜。

元旦寓雲居寺同吳非熊作
新回曙色到禪關，寂歷梅花一徑閒。坐對石房清客思，行隨香殿入僧班。林中細雨寒成雪，天外重雲暗着山。莫怨他鄉共寥落，春光多在武林間。

與回巖主僧夜話
作客傍僧舍，相親如在家。清宵巖户裏，一樹古梅花。雪氣侵燈冷，湖光帶月斜。幾多春事近，遊興正無涯。

同吳非熊散步湖上
旅跡經年歎久覊，强隨閒步越城西。烟開曉色無人到，樹入春光有鳥啼。孤塔直當天外見，兩峰高在雪中迷。應知幾日重來處，水滿湖頭花滿堤。

湖上逢曹汝載話舊兼即言别
昔者别芋江，送予是鄉國。今子泛苕川，逢君異鄉客。豈不傷暌違，幸此無間隔。夜雨湖水寒，春雲渺無極。相逢亦何期，相别復如昔。揮手勿復言，年光逝堪惜。

逢運公看桃花即别
雪浪山中别，西湖水上逢。桃花空地色，還似去年容。浮跡隨春棹，玄言入夜鐘。念君無住着，飛錫又千峰。

西湖竹枝詞
兩堤垂柳夾垂楊，中貴移來向□方。柳葉却强楊葉短，新堤欲比舊堤長。

裊裊春光桃李時，好花多謝縣官司。從他風雨催零落，不許行人折一枝。

十里荷花九里松，往來無處覓行踪。才看大佛門前過，又向西陵橋上逢。

湖心亭上夕陽殘，攏得船來只一看。郎醉只因貪酒薄，儂寒不爲着衣單。

平湖如鏡兩峰青，天竺山中乞夢靈。今夜莫歸城裏去，與君同宿夢兒亭。

語溪舟中寒食同曹汝載諸子分韻
百里離舟遡水村，夭桃零落柳枝繁。雲陰曉驛連津岸，雨濕春帆過石門。不見烟花浮野樹，絶無山色映桑原。他鄉節序蹉跎盡，明日清明更斷魂。

史辰伯招泛胥江共賦排律俱用吳門古跡
城中春酒熟，洲上百花繁。客子興不淺，主人情獨敦。言過舞鶴市，還問辟疆園。香徑雲初暖，蘇臺雨乍昏。麻姑誰復致，越女詎堪論。若泛太湖水，終尋甪里村。

同曹民部過祈擇寺
客途何處得清凉，祈擇禪林大道傍。一勺寒泉無歲月，千年古樹見齊梁。雲中寶佛留金殿，烟裏殘僧住石房。幾度秣陵關上客，因君今日出迷方。

毘陵舟中和月潭上人韻
隨君路入水雲層，渺渺漁燈認佛燈。多少客愁都不覺，毘陵溪上話溫陵。

過宿鷲峰禪房與興公言别
對此空林客，依然故國人。孤燈延靜夜，一雨送殘春。分榻何曾寐，聞鐘易及辰。獨愁芳草色，幾日促征輪。

送曹汝載還閩
歲莫同爲客，春殘獨自歸。秦淮一握手，閩海夢相依。荔子還家熟，楊花滿路飛。斜暉不相待，岐路易沾衣。

雨後登張后之閣上晚眺分得河字
閣逈雲連構，人來雨乍過。霽容回野遍，暮色入城多。鍾阜出平樹，秦淮生遠波。欲隨張博望，乘此犯星河。

初夏同梅子馬曹能始徐興公過西華門慈光寺觀浴佛分賦
地接皇居肅，林依御苑開。莊嚴眞法界，清淨絶塵埃。文佛今辰降，龍華昔會來。慈雲翔玉闕，香水湛蓮臺。瞻禮生空想，追遊引上才。禁鐘與禪磬，日莫併相催。

吳臯倩招泛秦淮拈韻同體
淮水乍滿舟初乘，鍾山壓波翠欲凝。羅衣度風香冉冉，雕闌倒影花層層。昔時歌舞今更續，何人覽古愁能勝。溪橋凉起日陰薄，幾處烟沙漁夜燈。

六朝懷古
吳
王氣金陵識帝畿，長江天塹勢巍巍。石頭一片高城是，鼎足三分故國非。子布運籌謀自勝，周郎顧曲事應稀。誰知歸命封侯日，鐵鎖空沉燕子磯。

晉
渡江五馬一龍行，滿目山河建業城。縹緲危樓連漢入，巍峩雙闕指天成。迎檐湖畔空留跡，邀笛溪邊幾弄聲。唯有永和人物盛，風流王謝至今名。

宋
王圖從古建應難，遺業千秋鼎社殘。伐荻新洲猶有地，焚柴受禪只空壇。親蠶宫裏春俱盡，飲馬池中水自寒。却憶壽陽妝已罷，梅花零落向誰看。

齊
氤氲鍾阜自千秋，何處鷄鳴埭可遊。內苑曾聞開酒肆，佳人無復上針樓。青溪宫水寒猶出，玄圃山雲暗欲流。空厭婁湖天子氣，從來破國已多愁。

梁
蕭梁事業亦堪哀，講席經壇處處開。螭署已驚鳴漏斷，龍輿猶憶捨身來。金華宫冷皆塵土，石闕銘殘盡刼灰。千載行人感遺跡，斜陽空照雨花臺。

陳
綺羅珠翠盛當時，叔寶風流世所知。一自後庭歌玉樹，獨留荒井泣胭脂。臨春閣下迷秋草，安德宫中沒古池。往代興亡多少恨，不堪哀冊誦文辭。

黃侍中祠
南北江山起亂離，誰臨大節欲匡時。吳天夜黑悲移主，皖水波寒惜罷師。妻女盡從泉下見，聲名應得世間知。却憐一片秦淮月，長有清光照古祠。

殳四郎歌
殳四郎，十三垂髮覆額堂。楚楚識禮法，表表知倫常。客來勤欵善迎送，對客隱几焚名香。吳刀乍剪生綃幅，滑澤如氷皎如玉。居然盤礴捉霜毫，一水一山看不足。須臾峰石出白雲，亦有林樹依茅屋。山中之人幽且閒，坐者欲起行未還。筆墨淋漓動生氣，何論斧劈與工致。心中但解師古人，眼底頗復輕當世。却愁阿爺目力昏，每令四郎添細皴。丹青顔色任意着，更補飛瀑當遙村。昨日贈我一丈卷，使我展對驚心魂。問君家世本松陵，小字人呼殳德徵。會須聲價滿天下，莫問前身王右丞。

春夜同陸不淄尤時純子丘兄賦新月
新月出東林，清光猶未深。依人一片影，孤客萬重心。夜淺留餘態，春寒動苦吟。梅花更幽絶，寂寂弄輕陰。

柬周用晦索梅花
今歲百花朝，花光尚寂寥。聞君山屋後，梅萼滿寒條。抱病心空往，題詩興獨遙。一枝能折寄，莫待晚風飄。

吉祥寺古梅
一樹古梅花數畝，城中客子乍來看。不知花氣清相逼，但覺山深春尚寒。

三日烏龍潭修禊
三月景光麗，暮春風日柔。愛此空潭上，水淨山更幽。上客赴良會，列宴聞清謳。花氣度遙岸，竹陰被長流。雜坐觴屢進，沿波禊乃修。適志在行樂，寄詠聊寫憂。

送大象弟之京
萬里依劉去薊門，離心相對不堪論。應憐屠狗身猶賤，只是逢人說報恩。

同喻宣仲泛舟入華嚴寺汲江水紀興
歸路興不盡，順流風復凉。船頭載山色，夕靄成蒼蒼。

同宣仲密印用晦過吉祥寺滄公竹房
相期山寺過，當暑竹房開。黃鳥蹔啼去，清風時下來。瓦鐺烹緑茗，石枕臥青苔。閒客俱忘返，林僧應自回。

新秋日同喻叔虞重尋牛首怡公不值
秋雲着山猶未深，凉雨度空晴復陰。寺門古樹落數葉，客子晚來聞鐘音。山僧舊識不相遇，竹房草色留人住。却憶當年明月時，天闕峰頭坐天曙。

同宣仲鷲峰寺樓聽秋鶯
物候推移傷客魂，啼鶯何意戀山村。不因落葉林間滿，猶道啼春在寺門。

尤時純選刻先人遺稿感賦
空言世□托千秋，篋笥塵埋歲月流。玄宴文章元自重，相如封禪復何求。鬼神欲泣才寧盡，生死論交道未休。撫卷不堪清淚下，因君還媿述前修。

秋日同時純登清凉臺
松門曲徑接層臺，望裏秋光客思開。落日漸隨低樹沒，青山欲渡大江來。清凉象地無殘暑，寂寞龍宫幾刼灰。不用登高感時序，與君閒眺自徘徊。

秋雨
悠悠玉漏遲，聽雨不知時。桐葉滴逾響，蛩音濕更悲。空山沐朝翠，秋草謝春滋。若使幽閨聽，應將較淚垂。

送陳道源叅軍還閩歌
八月西風乍蕭索，秦淮潮水生還落。此日人心盡悄然，此時客夢俱無着。送君此際不勝情，衰柳斜陽出石城。帆檣縹緲見孤影，鴻鴈凄其聞斷聲。憶昔逢君豈容易，感君交我忘年誼。把酒常談出塞情，論詩不道叅軍事。别君三載喜逢君，傾新倒故何殷勤。他鄉幾醉秣陵月，故國忽思閩嶠雲。看君頭白神矍鑠，丈夫意氣元揮霍。烟水悠悠謾自娛，才名嘖嘖憑誰博。應知歸路過吳門，幕裏紅蓮花尚存。莫言出處有時節，一日何能忘國恩。

宣仲載菊舟中
正及黄花好，奈君當遠遊。空餘延賞地，載入别離舟。色映篷窗媚，香隨荻岸幽。更攜詩思往，應自減鄉愁。

同曹民部李虎臣子丘兄過胡彭舉看芙蓉時虎臣將别賦詩
昨夜愁秋雨，今日愁秋風。願言同根蔕，莫化爲飛蓬。

不臨秋江邊，畏有涉江客。留香贈夫君，勿徒惜容色。

永興寺曹能始民部招同方駕部彭民部汪仲嘉胡彭舉滕太常
門徑隱杉楓，山深寺復空。遊從今日始，興得幾人同。秋色遠林際，夕陽餘磬中。長干引歸路，遙見塔燈紅。

韓求仲自苕川過白門納姬
青蛾翠黛映房櫳，簾外秋山寫未工。知爾今宵白門客，已無鄉夢到防風。

風流年少自相宜，駿骨蛾睂兩並竒。酒出烏程堪醉客，一時齊詠小星詩。

同曹能始渡江
畵舫趁風輕，帆收半日程。空江寒浪靜，孤岸夕陽明。南北卽離思，山川何限情。雲邊鍾阜色，猶自見神京。

送喻宣仲還江西
好遊成久客，率性寡逢人。糧自裹來盡，詩從題處新。梅花江路早，瀑布故山春。惟有歲寒意，知君能自珍。

送匡雲上人還廬山
十載叅方罷，一朝思故山。應知塵世苦，未若片雲閒。白鹿古精舍，青松時閉關。空思舊遊處，不得逐君還。

同曹能始民部袁中郎儀部郭聖僕唐然仲周用晦翁自修固公過烏龍潭
勝地乃相接，兼程樂未酣。僧徒同命駕，仙吏屢停驂。良會能逢幾，嚴冬已傍三。酒光生翠竹，歌響入寒潭。風葉颯如雨，烟林凝若嵐。鳬輕依荻渚，雲冷宿松龕。逸趣尋逾得，幽隣卜或堪。追遊信無極，歸路暮城南。

送宣仲不及
眞以不忍别，翻成相送遲。空餘解纜處，江岸落潮時。此意向誰是，空還情更悲。還愁石頭驛，多失致書期。

林茂之詩選　卷下
同諸子觀潘穉圭中秘家藏米元章畵楚山圖鮮于伯機書遊山詩記次曹能始韻
相過情不淺，好古意何深。况有圖書樂，能勝絲竹音。光華陳白璧，珍重比南金。雲樹見楚色，詩篇聞越吟。神應遊上世，客似坐寒林。竟日不能去，因之敦素心。

廬山五老峰守心大師遣徒龍藏寄石耳菜白蓮實喜述
廬岳有高僧，耆舊負明德。昔登五老峰，同遊三泉側。許結清淨緣，至今各相憶。昨遣徒弟子，浮杯入京國。寄我山中書，遺我山中食，蓮實幾花房，石耳千年植。椷封道路遠，尚帶雲霞色。獲此勝瓊英，對書如語嘿。神悅心獨慚，禪棲異塵域。不知寒江雪，山中深幾尺。

唐宜之同諸子往靈谷寺探早梅以柬招侣故作此歌
聞君曉騎踏寒色，先向梅花問消息。靈谷寺門幽復深，梅花□繞松林側。今年傳道花不遲，已有新條發故枝。昨日見君報花信，欲令襆被相追隨。追隨花下二三子，君與梅花清可比。酒帘多出村塢邊，書屋况在梅花裏。媿我城中後一朝，夜來風雪落蕭蕭。空思梅影如山雪，更憶松聲似海潮。

新雪覆殘雪
又見空庭雪，重於積處生。寒花若相待，素質本同清。竹裏消難盡，峰前映倍明。應添一回賞，詎可卜新晴。

雪夜懷吳非熊
新安有客至，故里見君家。險路沿山曲，乾灘繞屋斜。閒情餘卷帙，貧業少桑麻。雪夜此相憶，别時楊柳花。

雪夜柬胡彭舉
今歲山城雪，偏於昨夜深。同爲閉户客，故自絶相尋。

雪夜觀曹民部爲郭聖僕書卷
毫勁迎霜削，池寒對雪臨。書成與道士，此夜勝山陰。

和曹能始送俞進士入山
我本山中人，不得山中住。君爲出山客，又復入山去。

清凉臺同諸子看雪
遠思應無盡，遊情殊未闌。况逢三度雪，共此一朝看。但愛山中白，不知臺上寒。友朋各蕭散，隨意下林端。

歲暮坐雪
一年期又盡，寂寂坐空林。試問城中雪，誰家門外深。客情看古樹，詩思入寒禽。莫道春光近，春愁更不禁。

晚入天界寺
昏黑上方路，行來自寂然。松根有凝雪，磵底響流泉。客舍孤雲外，僧房清磬邊。不辭談夜盡，已是入春前。

立春日過萬松菴
萬松通曲嶺，殘雪覆寒池。今日已春色，深山猶未知。

題鄒督學惠錫苑新成
數息經臺榭，芬蒕紆復縈。沿崖教徑險，叠磵使泉鳴。花解臨窓發，苔知上砌生。言過别院去，猶向半空行。

雨後無畏過時純堂中訂遊石門
客定頗閒暇，日長唯嘯歌。鄉心雲外盡，春色雨中過。堂靜燕來好，林陰花落多。還期石門寺，遙在碧巖阿。

題尤時純山莊短歌
章山山下帶平陸，愛爾山前結村屋。行來郭外路不遙，數里田疇映春綠。綠楊垂絲桃發花，炊烟乍起迷人家。人家住在桃花裏，日日開門對流水。此中傳是梁鴻溪，溪水却教流向西。往來坐臥有閒思，無數鶯聲傍客啼。

花藏寺紀遊
言尋花藏寺，遠在水之濆。盡繞梁溪岸，遥連震澤雲。桃花村不斷，芳草徑常分。乍入多竒處，心知勝昔聞。

路盡湖逾逼，花深寺更藏。到門入泛水，度壑始歸房。翠栢扶香殿，玄藤網石牀。却因幽韻勝，轉愛得荒凉。

僧容知寺古，客性悅山幽。欲見湖中嶼，方登巖際樓。樹陰寒失晝，磵影肅如秋。終日無人到，予心空自留。

此地登臨遍，高深信不同。幽邊尋竹徑，曠處出花宫。湖水吞三郡，帆檣受八風。寥寥空濶外，極目思何窮。

集鄒學憲彦吉山園觀劇
凉州新譜學初成，曲態還從曲外生。雙鶴不知驚睡醒，滿池花影月微明。

花暝烟深罷舞衣，座中餘思尚依依。滿園春月留人住，繞户鳴泉送客歸。

丹陽道中送春
烏桕花開紅欲然，春光猶得片時憐。客愁來去空如許，又過雲陽驛路邊。

過唐宜之澗上
迢遞尋山館，依然在澗阿。春風方自好，人日此相過。流水到門響，梅花繞屋多。翛然物外者，不值意如何。

乍别檀欒裏，逶迤山徑分。聽殘一澗水，又過幾峰雲。鳥靜自相喚，鹿閒常與羣。應知棲隱處，不遣世人聞。

周用晦招同子丘兄看吉祥寺古梅
梅花在幽寺，歲歲有相思。兄弟此同賞，古人能見期。半山唯一樹，倒影若千枝。清韻良何已，依依夕照時。

送龍藏上人還五老峰兼柬守心老師
新歲無離思，世情常不關。匡廬五老上，兩雪一僧還。春淺江猶冷，風輕棹自閒。爾師期結社，見說已開山。

期尤時純不至
柳色初青花未開，春風春雨遞相催。故人聞上丹陽道，空長江潮幾尺來。

春日雪後夏君矩招同柯謨伯丘黃逸王宗戩俞清父子丘兄集寓中分賦
旅館相過自有期，驚看物候尚參差。春催離客湘潭夢，雪競才人郢國詞。碧柳重寒臨水近，青山將霽出雲遲。浮生行樂須無次，欲待風光復幾時。

揚山紀行
青山三十里，歷歷多烟村。碧柳垂近水，殘梅開傍門。

曹能始金部以詩見柬次韻
别去山川遠，天涯朋舊稀。幾年同眺賞，此度獨相違。花鳥欲留客，雲霞猶滿衣。不因春草意，自爲故人歸。

和曹能始悼婢
盈盈能侍立，鬟小乍成妝。忽作三春夢，誰添五夜香。女蘿烟色斷，官舍雨聲長。莫謂多憐取，含情亦悼亡。

喜柳陳甫歸自天台往訪不值
聞道越遊返，相過問久離。不逢山舍語，空想石梁竒。暑氣正如此，斜陽何所之。踟躕無限意，猶似未歸時。

題匡廬瀑布卷
昔日登廬嶽，潯陽繫客舟。雙峰見瀑布，五月生寒秋。遠影如無影，懸流若不流。因君一展卷，却憶似重遊。

集秦淮待新水
秦淮多水榭，最好客來臨。今歲春流淺，何時夜兩深。柳條高岸拂，山翠隔橋沈。莫向渡頭問，誰知桃葉心。

題陳元愷民部畵山水
陳君自名流，官閒少職務。含毫弄雲烟，寄意展緗素。微尚在古昔，乃成畵中趣。朝朝日暮山，歲歲春前樹。遠水聲寂寞，深村徑回互。不逢溪上人，誰識巖邊路。披圖靜相對，戀戀安能去。我亦臥遊者，因之閉門户。

待曹能始不至
故人云枉駕，清曉即相聞。似隔驟時雨，空看停處雲。閒花如有意，啼鳥若爲羣。且莫扃蓬户，鄰舂未夕曛。

梅子庾曹能始約遊金陵寺訪月潭法師雨阻賦此柬之
十載金陵住，金陵寺未知。林僧初有約，山雨復過期。草濕城西路，泉深户外池。題詩問玄度，怊悵欲何之。

潘穉圭中秘以澹忘居詩索和
客有幽期意，君懷大隱情。遊踪淮水寄，鄉思霅川生。物色前朝古，圖書秘府清。不知延坐久，疎雨滴殘更。

半山澗詩
訪爾藏修處，逶迤路不窮。半山緣樹蔽，一澗射城通。隱舍今誰得，禪居昔已空。那知幽勝絶，未出禁門東。

澗作雷霆響，人多麋鹿羣。源頭尋不見，對面語難聞。黃屋林端出，青山城上分。幾年懷此地，今到却因君。

主人亦樂水，徙席置泉心。古壁照蒼蘚，前灣交綠陰。解衣懸密竹，摘果落高林。正值炎歊候，翻嫌凉氣深。

雨後鄧汝靜招同梅子庾王青蓮集雞鳴寺憑虚閣
古寺臨城逈復幽，深林夏日共閒遊。長天宿雨千家霽，虚閣陰雲五月秋。鍾阜山連陵樹出，秦淮水繞帝宫流。莫言信美非吾土，一醉何知有客愁。

青溪觀漲
青溪新漲没河橋，棹入深灣覺路遙。已積山中連夜雨，還通江上幾回潮。誰家檻户依萍葉，兩岸鳬鷖戲柳條。自愛柴門不臨水，夕陽空巷草蕭蕭。

曹能始署中逢王曰常至
君來應幾日，相見解離顔。誰謂客窓夢，能分官舍閒。流螢過宻竹，啼鳥似深山。寂寂論詩意，猶同往昔間。

立秋
今夕新秋氣，蕭疎便不同。薄雲催細雨，一葉墮凉風。作客悲應始，懷人思未窮。坐來閒寂寂，只覺小庭空。

送鎧公還浮渡山歌
我昔浮江上，舟過浮渡山。不知師住處，未得成躋攀。昨師掛錫長干里，爲予日道浮山美。巖竇玲瓏如鑿空，江流還遶若□□。禪枝幾載傍松杉，形勝偏居會聖巖。簷前烟靄石龍樹，户裏風潮皖口帆。巖巒窈窕三十六，中有懸崖瀉飛瀑。却疑彭蠡望匡廬，何似餘杭上天目。天目峰頭師舊居，暫隨雲水返龍舒。應知妙跡不可定，到處行藏信自如。

送陳幼孺孝廉同梅子庾遊襄垣
君來臥病已經時，乍起何當即别離。言值凉秋辭虎踞，却乘殘漲上鳩兹。船因暫泊應難覓，客與同行自有期。此去襄垣多古跡，魯明江畔好題詩。

殘柳
曾向春風拂曉妝，經年顔色逐流光。可憐折盡離人手，空此殘枝對夕陽。

題程不勝新居
移居不出里，橋畔倚河源。潮水初銷岸，秋山巧對門。客來詢旅舍，家在當鄉園。盤礴情何限，相過時討論。

送郭汝承孝廉還家
秋風動歸思，相送意悠然。忍别潭邊館，行開江上船。荔枝閩嶺外，楓葉白門前。若有人同往，還應望若仙。

平林草堂爲歐唯禮題
寂寂草堂深，蕭疎多樹林。此中無世事，空際落秋陰。開卷得古意，閉門恒靜心。時能過二仲，相對一閒吟。

壁間見曹能始題句
知君公事少，寂寞意常閒。何日過禪徑，留詩在竹關。野情隨夜月，清響入秋山。自惜飄蓬者，空能一往還。

晚同伯麟仲彦過中禪寺寺有宋曾文昭公隱玉齋
空堤積暝烟，古寺近相連。即此往還好，何論中上禪。客如明月伴，佛自一燈懸。聞有書齋地，令人思昔賢。

聞廣福中禪伏海諸寺鐘
夜深齊動上方鐘，次第傳聲有數重。總是秋城多古寺，定非烟壑隔高峰。旅魂清絶人無那，鄉夢驚殘路莫從。更入寒霜應幽韻，幾回分聽雜杉松。

番僧
不知千萬里，來至國門中。毫壓秋霜白，衣翻海日紅。因緣隨衆結，言語待人通。遶徧雙林樹，經行意本同。

薄寒
林氣乍蕭瑟，輕寒到竹房。餘秋無幾日，昨夜有微霜。作客衣未授，思歸道且長。一江南北裏，便覺異流光。

東臯病中酧伯麟
自憐多病客，賴爾日過存。落葉鳴山徑，寒流遶寺門。悟因知夙業，起色聽玄言。晚去不相送，林中霜露繁。

月下與伯麟步出寺前逢敏公回即事成詩
相送寺前晚，欲别俱未能。臺中看好月，林下逢歸僧。幽意亦何極，寒光清且澄。遙堤覺人語，隔樹來孤燈。徒步石橋畔，澹入烟水層。脆柳疎零露，長流涸將氷。鑒兹碧落影，懸象皆涵凝。景色旣凄緊，覊人殊感興。悠悠發歸思，去去安可乘。空令懷遠道，孤夢先金陵。

曹能始大叅以書入廣陵訂遊巴蜀
千里題書到海涯，郎官今調快親知。交情不隔雲泥望，遊興還堅日午期。欲帶寒花看玉壘，定逢春雪上峩嵋。登臨數載多同賞，巴蜀山川况更竒。

至日送曹大叅發舟江上值雪
節序頻年共，山川幾處隨。此回長至日，却是遠離時。初雪迎人急，寒潮送棹遲。同舟惜分手，萬里有心期。

送郭聖僕同曹能始便道遊匡廬因寄五老峰心上人
廬山高絶潯江上，昔日曾遊最上層。瀑布每從雲裏看，爐峰未及雪中登。欲尋蓮社追陶令，却羡仙舟載李膺。寒夜定過五老宿，爲予一訊舊時僧。

散步見鍾山殘雪
逼歲偏無事，經時但閉關。不知連夜雪，俱積在鍾山。寒色驚相近，幽情對自閒。無人同此意，寂寂杖藜間。

曹能始九江書來聞納二妾却寄
朝來傳爾到匡廬，山水登臨興自如。遊宦未行千里路，懷人已寄幾封書。春花次第迎仙斾，江月嬋娟伴使車。恐過潯陽潮信斷，不知何以慰離居。

同商孟和珠河散步因過梅子庾小酌
寂寂步河干，平橋一倚闌。幾行新柳色，都入暝烟看。春月送佳影，水風生薄寒。還言覓杯酌，欲盡故人歡。

同夏君矩梅子庾商孟和子丘兄過周用晦園看梅
花事逐年新，重來訪隱淪。千林寒竹暮，一樹古梅春。命賞多閒思，相看盡故人。不能留信宿，空說厭風塵。

劉九逵席上看沈公子古劒歌
獻歲出門何所之，宛陵劉郎曾有期。到來舉酒浮大白，晴暉雲物相參差。雲物絪緼自多態，室中似覺騰光怪。却疑無影亦無聲，云是牀頭古劍在。殷勤把出與客看，閃爍三尺氷文寒。龍鐔鋒刃縵理滑，魚鞘剝落星斗攢。鏌铘旣往風胡死，問君何緣能得此。當年元帥戚將軍，贈與俠士沈太史。太史佩之身不離，欲教有事酧恩知。恩知未遇傳孫子，人亡物在空含悲。細觀信是昆吾鐵，飛景步光皎於雪。靈氣偏增烈士心，餘腥尚帶生人血。以兹衆客驚莫前，但令匣底藏安然。津畔重逢亦何意，墓頭一掛良可憐。我試㧞之一起舞，白晝陰沉不知午。豈須萬里掃氛埃，已訝虚堂落風雨。吁嗟神物眞太竒，酒酣舞罷歌遲遲。利鈍從來未可測，請君拂拭需其時。

觀郭聖僕所藏米襄陽靈壁石歌
靈壁山中有竒石，一拳如許古鐵色。玲瓏切玉與割雲，高下峰頭聳山脊。千丘萬壑態不同，移來但在一室中。似有流泉落四向，還疑烟雨浮虚空。郭君那從得此物，傳自襄陽米顚芾。當時愛此不愛官，摩弄相隨癖入骨。寶晉齋名刻宛然，蒼文繡理千百年。我亦看之不忍去，儼如坐對華嵩前。石兮石兮眞可友，便欲酧汝一杯酒。黃金白璧有銷沉，變滅那如爾能久。

嘉善寺
古寺壑中好，到來眞是禪。松聲流夜雨，草色積春烟。鐘仆無鳴日，碑殘不見年。却因荒寂意，與客更留連。

三月三日過鄧玄度給諫署中留酌同樊永泰明府蘇汝載太學子丘伯□賦時給諫見惠詩集
春光麗三月，三日復在兹。臨流事修禊，往昔曷克追。詎意省中地，清曠閒亭池。客至卽命觴，笑言無間之。蕭蕭疎竹林，裊裊垂楊枝。啼鳥聲屢喚，游魚隊相隨。欣歡各有適，景物咸所宜。旣佩金玉德，載觀瓊瑤詩。皇風清以穆，惠好甘如飴。允矣符令望，翛然拂幽姿。良辰固多遇，雅會難可期。况乃江海人，聚散恒參差。願言各宣志，用寄千秋時。

桃花
幾樹桃花一色紅，野人籬落見春風。種來無意看偏好，開到多時賞復空。可奈蝶蜂羣採處，亦聞雞犬數聲中。曾宜潘岳閒居賦，别有芳名自不同。

送蘇汝載還嶺南
看君太磊落，氣欲凌千秋。乍見傾一言，志氣良足投。吐論任豪達，傲慢輕王侯。逢人但笑歌，作客無外謀。覽徧江南山，歸夢生羅浮。春風正三月，芳草盈道周。去去空悵怏，安能緩行舟。因念即别離，且復加綢繆。所以重心期，相思在江頭。

觀大西洋自鳴鐘刻漏
物象自虚空，誰參造化功。傳來西國漏，鑄出首山銅。法地機常轉，規天巧不窮。絙懸看繞獸，幹起訝旋蟲。時刻音聲變，華夷甲子同。神靈應莫測，人力幾能通。豈待霜初降，還知日始終。

春草
一望東郊十里長，萋萋春草動新芳。雨餘烟積皆同色，日暖風微亦有香。已惜含情臨道路，更憐生夢入池塘。欲知何處偏愁絶，野水平川帶夕陽。

蜀僧索書寄曹能始大叅因題
自憐經歲臥巖扉，每欲題詩嬾復違。今偶寄將非驛使，峩嵋山上一僧歸。

送夏君矩還湘潭
咫尺相看未有違，可堪芳草送將歸。長沙本是愁人地，遙望春鴻一片飛。

柬周伯孔
别時重九忽春三，雲樹依微思不堪。楚澤舊遊無那遠，幾回清夢到湘潭。

同郭聖僕訪潘訒叔觀宋元人筆跡值通上人至約過隣園王孫
常聞潘岳賦閒居，坐對名香古法書。野客琴尊眞欵恰，山僧巾拂益蕭疎。日晴晝永消花竹，適意游心類鳥魚。飯罷更尋林水去，殘春風景問何如。

閏三月鄭季卿大會蘼蕪園拈韻
閒園高館藉幽偏，簪筆裙裾集勝筵。春色無多應共惜，時光有閏却堪憐。蘼蕪已落歸心後，芳草還生客思邊。莫厭分題兼度曲，幾能佳會自年年。

觀黃維良投壺歌
華堂開宴風日美，賔從森羅盛嘉禮。旣令獻爵促行觴，亦取哨壺投枉矢。坐中有客閒且都，恢諧博雅稱名儒。性同王弼好襍戲，心學楚遊貪自娛。齊晉無人分左右，起向中庭拂長袖。閉目隨心中百棚，兔飛驍傑攢三豆。繽紛珠履映瑤釵，爭捧金罍侍玉階。共道扶籌將慶馬，誰云勝筭不歌貍。須臾還聽鳴節鼓，高擢低翻仰仍俯。落影斜驚飲澗虹，連聲直訝垂簷雨。屏遮妙妓未堪誇，天笑仙娥那足數。吁嗟乎黃維良，看君絶技勝穿楊。爲君作賦傳京國，射策還應入帝鄉。

途中
朝發長途趁早凉，馬嘶知是愜輕裝。田間流水千層響，山畔野花無數香。

固鎭曉行雨霽懷舊
雞鳴茅店雨聲疎，行侣相催霽色初。作客夢魂過白下，向人山色近青徐。禰衡自笑懷無刺，馮諼誰容出有車〔一〕。往昔傷心經此地，風烟回首十年餘。
【注】
〔一〕按：「諼」，底本誤作「煖」。據改。

將移寓和伯敬留别畵壁
眞山遊後遊可續，壁上畵山空過目。偶然弄墨殊可憐，僦居其奈他人屋。他人屋子閱多人，誰謂此山爲不眞。君獨題詩出竒句，詩中别自生烟樹。夜窓秋雨無數聲，明朝未必移居去。君詩題罷我亦歌，與君身似棲巖阿。長安滿地塵萬斛，半壁幽情深若何。

碧雲寺同張金銘鍾伯敬聯句伯敬得起予得末
到門林亦暝，小憩待微晴。月上山童報，風歸野鳥驚。遠峰如的歷，空翠未分明。嵐作移時雨，泉非一處聲。虛堂初散坐，複磴屢循行。石瘦憐秋重，花閒覺露輕。好懷宜數子，幽事易三更。人外知何似，寥寥但此情。

滁陽道中雪望浦口
客子歸來歎薄遊，迢迢遠道亦何求。滁陽一夜萬山雪，浦口半程千里愁。村店迷茫有如没，馬蹄疾滑遲復留。間關到此亦已極，還隔大江春水流。

觀劉葢卿驪馬戲贈歌
葢卿劉君有驪馬，毛齒色法蒼龍姿。我來看之愛不已，旋迴蹴踏眞權竒。昨試春遊出門去，城南觀者夾衢路。玉蹄落地匝素塵，絲尾捎空撒玄霧。急躍閒行態不同，勢驚掣電驅雄風。竹批直抽堅兩耳，箭羽斜插高三騣。皮相安能論馳騁，須知良驥難常等。黑雲不散身獨輕，明月長懸眼雙炯。劉君文士非武材，要亦與爾何有哉。自古王庭求駿骨，只今天廐思龍媒。劉君劉君應有待，一日過都還歷塊。我亦因之思遠圖，縱得千金肯輕賣。

夏日將從永啟之梁溪吳聖初明薦諸子出别弘濟寺登燕子磯解纜
金陵名勝足盤桓，到處登臨興未闌。水寺半緣高壁起，雲峰都入大江看。客情祗向三吳近，酒氣難消六月寒。到晚磯頭忘解纜，轉因離别縱遊觀。

吳鼎宿邀遊石亭埠
荆溪來十日，始作石亭遊。小艇杳然去，南山山盡頭。古梅看往代，曲澗聽新秋。不待主人意，依依客自留。

玉女潭
一片深潭水，千秋有遠名。入林貪爽絶，坐石覺寒生。玉女遊應樂，神龍臥亦清。時疑凉雨動，山外自秋晴。

入小山社賦得僧語過長林
無期步深遠，廼在原野中。長林翳幽陰，俗軌誰能通。山僧結遐侣，偶語皆性空。不覺澹斜日，落葉驚秋風。謝彼紛囂者，所言難與同。

送陳荆生還泉州予之九江
言别非一朝，頗歷時與歲。歲寒始成别，從前苦留滯。凛凛江上風，吹人冷衣袂。温陵子歸家，潯陽我客計。歸情勝客情，臨岐一揮涕。

落花
一散芳叢去不還，夕陽春水意俱閒。重尋香韻知何處，半在青苔碧草間。

毘陵道中夢友夏
毘陵驛路棹邊催，迢遞梁溪去復回。一片凉風吹綠樹，幾行疎雨報黃梅。吳歈重聽經年後，楚客相思入夢來。信是同遊能不遠，何如山館北窓開。

重遊靈谷寺同康虞友夏昌昱作
禪林遠在禁城東，與客來遊歲不同。常對數峰深翠裏，始尋孤澗夕陽中。宏規遍繞思高帝，願力長存見誌公。暑氣乍能消竟日，却愁歸路别松風。

聞簫
清簫夜夜苦吹頻，况是同舟聽最眞。莫道月明堪弄此，空江恐有獨愁人。

九江過曹憲長匡山草堂
江上九江非一到，此行如覺倍相關。昔曾作客同遊覽，今獨因君重往還。節鉞何時移蜀道，草堂終日對匡山。寒雲古木能留賞，不負停舟幾度閒。

渡三台湖
長江不可盡，猶欲涉重湖。幾里纔烟樹，半天惟水區。漢川城未備，雲夢地寧殊。潦患頻年有，遊情此處無。居民多互治，行客少同途。軋軋棹聲合，灣灣浦勢紆。聞歌皆網罟，生計盡樵蘇。霜厚風難起，冬深日易晡。投村看莫到，在路宿寧拘。絶厭衰林處，愁人啼夜烏。

山夜聞鴉同伯敬友夏諸子分得辛字限即成
山氣初寒夜未晨，寒鴉忽復動村隣。驚棲自不離高樹，聚散能無似遠人。定觸凄風歸歷落，漸防深雪出艱辛。物情頗覺關閒思，亂擾悲啼何所因。

將過友夏南湖和别伯敬伯敬當還朝予歸白下
豈是遊殘客思遷，他方同好並堪憐。深交自不論疎宻，夙諾應須踐後先。山館暫辭林際路，湖鄉初放雪中船。亦知此度非遙别，愁我還吳爾向燕。

送孟和同伯敬之京予將返金陵
不少鄉園事，看君說屢非。壯心宜獨往，失意自無歸。遣使八行信，依人一布衣。相知何所贈，天外寸心微。

六龍歌
譚公家運如鼎鐘，家遠於國傳素封。四民之業士與農，宜爾子孫來重重。公抱才往難追蹤，但看六子如六龍。友夏氣邁當折衝，出硎新刄寒氷鋒。小米寛博何從容，直欲蔭葢高嶺松。遠韻秀映清含胸，濯水乍見開芙蓉。正則爽揭橫復縱，秋烟劃破凌青峰。服膺藴藉驚凡庸，莫與諸長分纖穠。最幼八郎儀雍雍，睂宇跳滑亦亢宗。孝悌至性均天鍾，滿堂和氣回嚴冬。樂莫樂兮予遊從，應接不暇欣深悰。今各别去何時逢，分其離思空□□。

打戧詞
風逆行船不可猜，船欹帆峭去如來。之玄曲折行多少，一日渡江千萬回。

轉舵搬船豈奈何，厭他風便唱橈歌。長江百里行强半，風力無多水力多。

只貪急溜避迴流，高浪從教起白頭。却勝千帆趨水上，榜人閒殺坐沙洲。

喜林熙工陳伯孺胡一陽自閩中至見訪
舊遊離索已難陳，天外誰能問隱淪。鄉國忽來千里客，歡情俱是十年人。白門柳色當明月，靈谷梅花及早春。好與追隨但眞率，暫忘寥落病兼貧。

陪熙工諸子遊永慶寺
寺在山中山在城，家隣徑接易幽清。乘時偶伴朋從去，得趣都尋林水行。一塔自閒斜照澹，百花將發早春晴。常來應語初遊者，幾處消沉六代情。

春雪集吳康虞隱君齋中
已預晴時約，翻成雪裏來。閒情春不廢，遠道客難猜。徑滑猶兼雨，花疎稍綴苔。轉因添景物，偏得坐深杯。

同永啟尋西天寺後山最深僻經虢國墓
一徑初無入，岡嶺任前步。夕陽隨我衣，暝氣生羣樹。凌高有遠觀，折曲多回互。異賞丘中丘，斜惑路傍路。忽聞鷄犬聲，知有人烟住。試問隱者廬，云守功臣墓。山精日夜行，翁仲林苔仆。寒暑錯歲時，東西辨來去。池荷澹風香，井梧濯烟露。幽渺恣窮探，翻出尋常處。

硯山
我聞鴈蕩山，岧嶤在於越。千峰入空去，衆壑藏幽絶。飛瀑懸石梁，應接神魂奪。乃兹一拳石，形勢肖竒㧞。累日難窮搜，數語莫殫發。文細如亂皴，色膩何光滑。物理本自然，天成若生活。吳人初攜來，白下眞寥濶。豈無耳目具，金重石毛髮。嗟嗟流落情，名士曾摩擦。翫好非等閒，山水懷可達。所以米襄陽，見之欲顚殺。

潯陽别汝載還閩兼柬舊遊
扁舟客思共閒餘，分手那堪即到初。明月中秋九江水，愁人無暇作鄉書。

九江重見曹能始逢吳明遠郭衛邦值中秋開宴同賦短歌分遇多二韻
碧天不雲復不霧，百歲中秋最難遇。月明常是照離人，今夕離人月中聚。人情節物易蹉跎，宻好清樽促妙歌。歡娛莫動天涯思，幾度天涯此會多。

試惠泉水𡿏岕茶與能始分韻同作
淼淼報歸帆，方物致雙美。𡿏岕早春茶，惠山秋泉水。鐺罏欲相媚，韻事初云理。烟月生夜凉，園林合幽㫖。俄令九江客，似返三吳裏。

霜降日代明遠寄內
遠道非人意，經年抱此心。從來好容色，無以敵光陰。秋盡違書信，霜初念枕衾。常驚竇家錦，莫慮茂陵琹。菊節將爲度，人期亦已臨。定知閨裏思，應共旅中深。

醉翁亭
醉翁已去醉名賒，亭際登臨信可嘉。路畔至今淹客駕，山中從古屬僧家。千層絶澗猶餘水，一樹寒梅欲著花。殘雪未消殘照遠，幽尋還與過瑯琊。

漫翁依俞容自進士林塘小構園廬翛然有致題此贈之
從來莫定處，兹廼遂棲遲。自托衡門樂，况多林水私。依劉古人意，小范令君姿。就地欠方幅，結廬任參差。僻宜容懶漫，貧不累遷移。高鄰即賢主，閉户唯妻兒。語笑性眞適，筆研生且資。予也偶投分，晨夕欣追隨。近此巷南北，相聞心切靡。試看寒夜月，扣門誰復時。

喜鍾伯敬奉使過白下覓其少弟居易歸楚時新有孕姬同載賦此
來自當殘臘，傳應向暮秋。累逢皆等别，今住欲加留。雨氣添潮冷，宵情泊岸幽。朋歡仍白下，王事已青州。熊夢徵應喜，蛾睂妬可愁。苦吟專五字，愛弟待方舟。月好吳江面，春將楚水頭。預驚臨送處，昔是此寒流。