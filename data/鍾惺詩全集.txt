五言律詩

懸軍
聞道邢司馬，懸軍駐島夷。
聖人寬外懼，小國望王師。
休戚關何事，恩威在此時。
爾邦全仗漢，供億莫言疲。

贈熊生
家破猶存舌，身餘幾剝膚。
解驂慚越石，彈雀愼隋珠。
鴻豈能因熱，烏今且集枯。
少年多畏路，就宿好躊蹰。

春日課僮編籬訖成句
事到山中減，春偏雨後濃。
縛柴成虎落，澆竹汰龍鍾。
新旭山山意，遥煙岸岸容。
植援功不細，減米餉諸傭。

哭魏太易
降謫矜同籍，孤虚怨共辰。
不然予哭子，豈合爾殲身。
後事煩知己，高文揀替人。
志成焚告女，商校夢中親（太易與余同生；卒之年，余喪長男肆夏歲也）。

其二
爾已先知我，文能取稱情。
素交言懇痛，才鬼鑒分明。
世所悲奇數，君翻就盛名（太易罷諸生後，作《六等吟》二十章，人豔慕之）。
墓辭心已許，鄭重敢寒盟。

其三
卓識驅先入，新裁隘舊聞。
如君寧得老，而我孰爲羣。
心憊神辭去，才多鬼欲分。
終當尊治命，墓道署遺文（君自題墓曰「明遺文魏長公碑」）。

三月三日雨中登雨花臺
去年當上巳，記集寇家亭。
今昔分陰霽，悲歡異醉醒。
可憐三月草，未了六朝青。
花作殘春雨，春歸不肯停。

烏龍潭吳太學林亭
城午亭先晚，園春水欲秋。
蜂狂花約束，鶯過柳遮留。
雲氣能香石，湖陰半壓舟。
良辰多下鑰，閒殺此林丘。

五月三日秦淮即事
踊貴絲兼肉，爭先步與輪。
半簾虧蔽面，一舫去來身。
密葦驚翹袖，飛花到葛巾。
含情相目處，橋外閣中人。

其二
嵐減峯文細，潮生水步鬆。
薄陰停障面，新暑試輕容。
煙閣晴皆綺，山舩晚似縫。
火城波上下，犀渚影重重。

早夏集米仲詔園
閏肯當三月，遊能共幾人。
盆山青欲暮，池草碧猶春。
入戶翻成野，穿林似有津。
歸來逢我友，半日慶閒身。

西山三首（同馬仲良、湯去執）
往往聞名勝，遊踪到始知。
兹焉隨覽涉，著處得幽奇。
花鳥春難晚，林泉夏每遲。
最憐纔出郭，曲曲見淪漪。

其二
屢有看山約，臨時半去留。
大都隨意往，翻得盡情遊。
曲折無三里，層深已數丘。
石苔非一致，潭水各能幽。

其三
過橋微徑暝，稍不辨峰文。
月散將殘雪，煙迎欲墮雲。
洞巖窺氣候，水木悟聲聞。
喧寂皆何往，空山方夜分。

喜林茂之至燕
白門還故山，無意入燕關。
以我到難必，況君來更艱。
偶然今夕話，是否别時顔。
客計兼歸緒，于焉且暫刪。

其二
相違曾幾月，心口欲千端。
見爾遊能遠，知今病稍闌。
喜開朋舊劄，兼悉母兄安。
問答尋常事，翻同意外看。

集淨業寺水次再過十方菴看荷花因宿其中（韓求仲招）
如此匆匆際，禪棲肯再來。
曾無三日隔，又見數花開。
童負桃笙至，僧籠菜甲回。
出門拚一宿，無復候人催。

其二
每憶經行處，重遊勝昔遊。
往來能漸熟，耳目自多幽。
水氣窮昏旦，林聲閱夏秋。
晚花不無意，客散獨相留。

夜歸聯句
落月下山徑，草堂人未歸（林古度）。
砌蟲泣涼露，籬犬吠殘輝（惺）。
霜靜戶逾皎，煙生墟更微（古度）。
入秋知幾日，鄰杵數聲稀。（惺）

八月初二夜雨（示金銘、茂之）
兹宵非月夕，即雨亦何妨。
但覺秋聲劇，能令遊子傷。
衣裳蟬背葉，書信鴈頭霜。
共作長安客，東西各故鄉。

補七月二十七日生日詩
憶前初度日，含意不能題。
入耳歡相勉，驚心感自悽。
閨人怨弧矢，宦子倦輪蹄。
媿殺陶居士，兹辰返故棲（元稹《歸田》詩有「陶公三十七，結綬出都門」句。元時亦三十七）。

八月初六夜小集聯句
睡起理殘夢（張愼言），須臾故國身。
好秋難作客（惺），新月易辭人（愼言）。
露咽蛩聲斷（韓上桂），天低鴈影親（惺）。
空將無奈意，砧急任西鄰（古度）。

白衣菴水閣（同茂之、金銘）
入燕欣見水，況復是城中。
鴈帶他村日，蘋生别苑風。
暝兼沙草碧，秋借渚花紅。
肯待空潭月，移時已在東。

微雨
定欲重陽雨，方成此歲秋。
雖疎終助冷，非久亦生愁。
出戶纔能見，經枝似不留。
少焉如昨夜，片月已牆頭。

送韓孟郁孝廉還嶺南
送客歲將盡，别情能勿窮。
題詩何所道，對語不堪終。
嶺樹冬難雪，河橋晚易風。
同來君最久，亦已返山中。

送茂之南歸
不謂還家決，題詩送子遲。
言歸雖累日，賦别必臨期。
明夜成今昨，他鄉屢合離。
遙思初去後，當似未來時。

其二
客程容易改，遲日意何如。
無那親相待，兼之歲聿除。
朋尊須夜半，子舍及春初。
欲寄南中訊，含情畏作書。

庚戌除夕
除歲他鄉夕，今年屈指三。
關心存與没，閱俗北兼南。
燈火看相似，杯盤對不堪。
自憐疎野骨，此日候朝參。

玉泉謁關祠
義勇歸何處，淒然向此中。
始知眞佛子，即是大英雄。
丘壑延神理，機鋒豁怨衷。
厭聞懷古者，祠下說孤忠。

夷陵道中
曾聞巴蜀道，至此稍稱夷。
兹路險如此，前途難可知。
巖巒當雨閉，水木到秋悲。
況值懷諸感，州西扣策時（時哭雷何思先生）。

巴東道中示弟恮二首
山中未必雨，雲起已生愁。
峽窄天多暮，江高地易秋。
連朝皆陟巘，兹路獨臨流。
欲盡瞿唐勝，歸途定覓舟。

其二
一帶高深處，明朝次第行。
且從人指點，未必客心驚。
此去皆山水，同遊況弟兄。
爲誰忘遠道，所賴共幽情。

暫霽
重陽無不雨，況作蜀山行。
已歷諸峯險，剛逢半日晴〔一〕。
峽寒偏著色，江晚自多聲。
雖復終陰曀，心魂亦暫清。
【注】
〔一〕按：「逢」，諸本作「逄」。從李校本改。

月
蜀月清如此，誠宜數見難。
尋常秋易没，十六夜初看。
岸迫銜江淺，山紆出峽殘。
今宵同宿處，記取在雲安。

次巴縣傅仲綸年丈招飲江樓賦贈
縱無樓可上，此地已高寒。
夜爲今宵永，秋憐數日殘。
淹留隨處有，簡易故人難。
漸喜成都近，王程亦暫寬。

十五夜月
峽夜何曾月，巴東偶爾圓。
向來經驛路，那似宿江天。
霜落寒流外，煙生遠映邊。
清宵亦何意，獨值未歸前。

哭雷何思先生十首（并序）
序：鍾子以先生卒之第三日入蜀，道夷陵，欲爲位哭焉，不能且不忍。至自蜀，始書千五百餘言以告先生。所可讀也，言之長也，乃復爲五言韻語十章，使讀者易終，聽者不倦。付其家嗣，仍語曰：「鬼不必時至，家必時時誦之。或令侍子知書嘗司筆研者，誦於所嘗遊息處，以逢其至〔一〕。」鍾子歸，亦且爲位祀先生，朝夕誦此招之。《記》曰：「其神氣則無不之也。」無不之也，是以誦於家，以冀先生之一至焉。
人言師與友，吾直惜其人。
世事有今日，我生何不辰。
他時思柱石，後進失陶甄。
豈意登堂約，翻成築室身。
【注】
〔一〕按：「逢」，諸本作「逄」。從李校本改。

其二
于役亦王事，迂途意爲誰。
兹來覺無謂，獨反欲安之。
曠士友爲命，奇人世所司。
感恩知己外，别自有吾私。

其三
斯人天遽奪，似欲重羣疑。
弟敢稱師美，人其謂我私。
十年官幾日，半面友同悲。
朝野思如此，平生品可知。

其四
忽忽悠悠體，惓惓亟亟心。
攢眉别有念，抱膝豈徒吟。
局外觀之審，閒中得者深。
感知忘自量，還欲效砭鍼。

其五
必有眞豪傑，斯無僞聖賢（二句隱括先生語）。
兹言猶在耳，自待豈徒然。
膽識曾相證，機鋒果孰圓。
會當須見定，密坐義重宣〔一〕。
【注】
〔一〕原注：先生曾問予：「膽識二字孰先？」予對曰：「膽到處亦能生識。」先生曰：「恐當是識到處方能生膽。」予曰：「初無先後，但到處自能相生耳。」先生思之良久，首肯。

其六
側聽平時語，恒稱趙大洲。
及予窺述作，似不異源流。
各負匡時氣，同懷出世謀。
惜哉殊秀實，易地道相侔。

其七
乘化忽焉去，遺書不一存。
分香非所屑，易簀可無言。
忍遽隔生死，時猶共笑喧。
往還三月路，半信始招魂。

其八
每於偶爾處，言下察其微。
一往多寒色，將無近殺機。
眞人皆氣骨，道韻豈脂韋。
理數尋常語，難參意外幾。

其九
惺也燕中病，諄諄寄子聲。
有書言後事，無字及私情。
豈若盡忘語，尤爲眞達生。
聞兹應問我，來去孰分明。

其十
早知八月至，猶得暫周旋。
子獨靳三日，人皆忝百年。
半生興盡矣，一晤數存焉。
始悟長松下，微言不偶然（庚戌六月，先生坐報國松下，與二三子譚有爲之教、出世之旨）。

松滋泊風
舟經諸峽盡，水宿四旬終。
葉落千村月，松滋一夜風。
寒江從此闊，冬野自能空。
憶昨頻經險，何如滯此中。

懷譚友夏時在金陵昨夜夢寄伊書談使事及詩兼徵其近作
寄書與對面，已自不相同。
況以數行許，託之殘夢中。
新文知各異，密意或能通。
别緒兼遊蹟，諄諄語未終。

吳彥先自金陵過訪兼致諸友人書感賦
索居敢厭客，況有故人臨。
檐鵲非無識，江魚果致音。
清華衣履氣，淳古鼎彝心。
各道經時事，關情自淺深。

新涼柬彥先
氣變中宵後，秋驚二日餘。
新涼聊取適，殘暑不遑除。
雲澹河逾淺，風輕木未疎。
問君視前夕，旅況較何如。

其二
秋亦非無暑，涼從此漸生。
天清何必夜，林靜偶然聲。
好雨能先月，輕寒不礙晴。
共兹流火夕，誰動授衣情。

寄吳康虞
舊識南中半，公還自古人。
意於林壑近，詩取性情眞。
譚子多幽鑑，稱君有遠神。
友朋山水理，言下特津津。

寄胡昌昱元振
兩代傳山水，形神各自工。
從來眞有識，未肯苟爲同。
惟不看家譜，方稱有父風。
請觀君伯仲，丘壑寫胷中。

寒月同友夏叔靜作
清切山中月，依稀水際看。
入霜惟覺澹，過雨自然寒。
夕淨來無累，窻深到已殘。
添衣須一出，此後對逾難。

佛燈
寒照星星內，能通靜者機。
幽明歸一點，情理在餘輝。
欲續何曾盡，將殘似有依。
此中如悟得，膏火已皆非。

初陰
入冬晴夜夜，薄晦却從今。
霜下暮寒半，鴉翻山氣深。
惜哉不能雪，聊復暫爲陰。
耳目一燈際，殘更人外音。

讀林茂之所藏陳白雲五言律七百首追贈（翁諱昂，字雲仲，莆田人。避亂楚、蜀，窮死金陵。聞人誦其詩，輒從傍哭）
落落含毫際，煢煢織屨翁。
一生窮老裏，五字險夷中。
眇矣置心眼，淵然具化工。
似聞君痛哭，屢讀不能終。

之燕留别茂之時孟和偕予往茂之南歸
南北路皆寒，之情非一端。
同來有聚散，此别最悲歡。
主反先賓去，君今送我難。
叮寧弟與姪，看爾發江干。

其二
别家兼别客，之北且之南。
此後知何似，斯時已不堪。
往歸情正等，辭送事相參。
感爾分良友，征途共夜談。

新樂始雪
臘殘才有雪，此事北來稀。
氣結原無漸，寒添幸亦微。
土沾行欲動，塵嬾不能飛。
明歲重過處，㳂途二麥肥。

雪夜同孟和作
屈指王程盡，驚心歲事終。
三冬無日别，一雪此宵同。
食息思南土，衣裘試北風。
朝行能霽否，片月晚寒中。

慶都早發望晴雪
親朋曾慮我，栗烈薊門行。
豈意今朝雪，先從昨夜晴。
半林初日上，幾樹白雲生。
曉看征衣色，輕寒亦有情。

雪後保定飲同年夏正甫司理
往往經河北，奇寒早着人。
嚴冬行數次，今歲似三春。
雪罷能爲月，宵中欲向晨。
因君風韻勝，池閣亦清眞。

十七夜到京看月所寓因題其軒曰僦月
不見長安月，那知近二年。
卜居惟問此，對影已欣然。
光在更深後，圓當我到先。
清寒眞可僦，絕勝買隣錢。

題孟和蘭石畫扇贈魏士爲年丈
片石何其介，叢蘭但有幽。
自然能臭味，不復異堅柔。
竝立原無附，相憐不待求。
同心誰證取，疎竹數枝秋。

喜吳伯霖至兼逢馮宗之〔一〕
伊我南來楚，當君北到燕。
幾三年不老，每一見相憐。
理數俱無說，文章合有權。
以何酬未足，奇事定須傳。
【注】
〔一〕按：「逢」，諸本作「逄」。從李校本改。

春日集韋氏郊園（同吳伯霖、方孟旋、張紹和、李長蘅、商孟和、聞子將）
城中諸所見，到此已皆非。
時至花難後，煙深柳肯稀。
禽魚太無事，水石自爲機。
遊興今方起，殘春未可歸。

其二
閒時誠不易，抑亦在其人。
地有何常主，花非無故春。
琴尊皆勝友，山水況佳辰。
物候參差好，重來想更新。

别孟和從仲良之吳門
臨期寬一宿，猶勝即時行。
不覺已明日，居然是遠程。
稍能爲北計，豈至又南征。
莫謂官貧好，今朝媿友生。

僦月軒後竹
僦月還兼竹，深知所取饒。
月明無夜夜，竹好得朝朝。
以爾爲朋友，何曾有寂囂。
誰能風雨後，聲影共蕭蕭。

寄友夏書
人海歎離索，之情子信予。
欲聞别來事，難盡即時書。
手已非心口，言遑及起居。
封題送使後，重憶不無疎。

其二
作客居家趣，俱從朋友生。
知君遠遊念，即我欲歸情。
玄嶽須相待，金陵莫便行。
文章山水事，去住不宜輕。

代愛妾換馬
功名仗驥足，志節略蛾眉。
不貴此時意，難於無後思。
疆場方有事〔一〕，閨閣亦何爲。
忍向時平日，明珠買侍兒。（以上李校《隱秀軒集》卷六）
【注】
〔一〕按：「場」，李校本誤作「埸」。

入舟同姚君佐
昔來冰未泮，今去露初殘。
往反非前路，舟車共此寒。
圖書閒處得，侣伴衆中難。
一水秋冬色，同君累月看。

泊潞河九月二十四日逢立冬示君佐
水行亦云逸，野泊乃生愁。
北土寒無樹，南人孤似舟。
一身猶共子，九月已非秋。
安得移兹日，前途佳處留。

舟曉
久泊非無曉，今朝如此天。
鴉鳴半樹日，蟲亂一汀煙。
物役疎星後，孤情寒水邊。
客舟離故處，不遠亦欣然。

舟晚（九月二十七夜）
水天夜無色，所有者蒼蒼。
細火沾林露，遥鐘過浦霜。
離秋猶未遠，向晚只微涼。
此外還堪着，清寒月一方。

欲泊
所見平平岸，舟移未覺非。
汙莱何以别，井竈大都稀。
是物皆冬氣，羣情似夕暉。
今宵家尚遠，有夢不遑歸。

泊天津
流向南初豁，舟將晚始多。
魚鹽商異路，涇渭水分波（同流異色，清濁如畫）。
孔道行裝雜，虚名應接苛。
北途車馬客，未信此洪河。

天津早發
蠕蠕羣動起，冉冉五更窮。
去岸何由記，歸帆不約同。
舟行星影下，人夢水聲中。
計日從流上，朝朝仗順風。

舟雨
昨宵猶自霽，今雨似非宜。
積晦來無候，高雲動未知。
渚花昏岸岸，煙鳥白時時。
頗訝添衣驟，舟寒水所爲。

雨泊二首
水程元有准，舟雨若爲增。
去市猶三里，依村只一燈。
屠沽崖戶少，豆麥野人矜。
靜海容刀路，經旬到未能。

其二
既雨兼之晚，孤帆莫適從。
閉門煙際寺，篝火水邊舂。
稻蠏舟人夜，風濤客子冬。
暫將鄉思放，動息亦從容。

舟雪
稍厭終宵雨，今辰雪反奇。
晚寒聊一變，朝爽遂如斯。
洲白沙相似，烟青鳥不知。
千帆同此泊，片笠去何之。

舟月（十月初五夜）
每旬無不見，每見輒云新。
耳目何曾異，形神但覺眞。
入舟如好友，在水更宜人。
别我更初半，孤燈又一身。

靜海縣
此縣已名海，我行將近齊。
兩旬三百里，八口一舟棲。
積水天同側，晴冬野亦迷。
前途正歲暮，霜雪莫淒淒。

見月得起句因而成篇
寒月照歡怨，清川流盛衰。
衆形各自取，眞宰亦何知。
鍾應山摧後，渠成水到時。
此中機彀幻，未易使人思。

晝泊
岸曲風難順，沙寒日易昏。
樹無黄一葉，雲有白孤村。
酒脯遠趨市，漁樵閒閉門。
晴天有如此，雨雪不須論。

風止
如此風猶定，披衣驚所聞。
霜村晴一半，煙水曉平分。
天遠鴈無字，波閒鷗不羣。
江湖陰霽事，行止屬紛紜。

滄州發夕〔一〕
掛帆猶不息，天水去安窮。
寒月歸鴉外，生煙閉戶中。
孤情前路惑，羣力此時同。
可補經旬泊，其功比快風。
【注】
〔一〕按：「發夕」，李校本作「夕發」。

暖（十月十一日）
今朝寒似止，昨夜月先明。
風省千夫力，舟兼兩日程。
地晴生物色，冬暖見人情。
但覺同聲處，征帆一路輕。

德州戲題
地曰平原嶺，行愁十日淹。
主人出有故，驛路進能兼。
庖廩隨前例，魚蔬存小廉。
雖云聊復爾，童僕不無沾。

夜（十月十五夜，舟已過德州，泊柿林作）
天寒無不深，不獨夜沈沈。
難道潮非水，何因風過林。
戲拈生滅候，靜閱寂喧音。
到眼沙邊月，幽人忽會心。

十月十六夜
離都三十日，行路未千餘。
從此夜難永，如今冬匪初。
韓婆風幸免（是日風，楚俗謂之「韓婆風」），楚客水能居。
已是還家候，斯時止得書。

有所示
僅僅知文字，時時自晦沈。
全身羣婢口，事主五湖心。
筆札師予便〔一〕，箕裘託爾深。
肅征安厥命，且莫怨裯衾。
【注】
〔一〕按：「札」，諸本作「扎」。從李校本改。

深夜舟進
可以維舟處，舟人不肯安。
今宵晴景好，數日上流難。
寸進賢於已，羣心勇亦寬。
月明無睡理，乘此盡情看。

月暖
霜天非不晴，晴亦自淒清。
兹夕維舟罷，猶堪出戶行。
水明如夜氣，月暖是冬情。
似覺頻頻曉，關鷄凡屢鳴。

將之青州由東昌登陸呈馮羽明年丈
既水復之陸，多寒惟少暄。
山川此生事，舟馬數年魂。
清世王人簡，窮途地主尊。
從君借風力，六轡始周爰。

經聊城魯連射書處
火牛難再出，嵎虎已垂窮。
危矣強弓末，微哉一矢中。
城亡終去殺，將死亦成忠。
所以爲排難，非他策士同。

金嶺驛與王帶如年丈夜談
久思今夜話，斯意想同然。
屏騎予宜往，攜尊子肯先。
見聞生一别，師友異三年。
促膝驚心事，茫茫秉燭前。

沂水道中風
北野樹無枝，風過處不知。
衣裳前日盡，舟楫異途疑。
八口冰霜外，三冬水陸時。
宿遷雖有約，未易遠如期。

沂州王右軍故宅今爲普照寺有洗硯池（其地無右軍書）
江左君家巷，瑯琊復有廬。
不聞天下士，定認此中居。
舍宅翻留蹟，臨池未見書。
古人少年筆，晚節自刪除。

彭城入舟後候淺三首（自十一月初七日至二十三日）
河水未生處，煙帆仍泊身。
斷籬冬觱篥，方響夜蕤賓。
計晚尤官吏，情危聽鬼神。
巫言明日濟，聊欲慰吾人。

其二
冰腹寒猶解，河身下反高。
所爭惟尺水，厥利在千艘。
委壑金錢易，篝燈畚鍤勞。
舟航今日慮，未暇及風濤。

其三
瓠子偏難決，桑田恐易成。
道傍朝暮議，舟外喜憂情。
有盡薪兼土，無靈璧與牲。
運艘猶未過，官舶莫先行。

過淺（十一月二十三日）
寂然舟共水，中夜忽同聲。
里鼓不遑報，岸燈無故生。
半旬羣策屈，一間萬夫爭。
前後終當濟，先人自物情。

舟泊雲龍山下
羣情仍一寂，舟與水俱寧。
兩岸冬惟野，千帆夜共星。
鍾聲收廣莫，人語警空冥。
喜就佳山泊，重來放鶴亭。

彭城開船（二十五日）
泊久舟重發，翻如始入舟。
後時偏過望，前路不遑憂。
鴈喜人南去，鷗從我下流。
低回獨何繫，未易别黄樓。

舟至吕梁洪（二十六日）
半月徐州住，今朝下此灘。
初暘波一分，積氣野無端。
人涉何其便，魚游似不難。
變遷川谷理，天險亦安瀾。

經下邳圯上受書處（有序）
序：未托素交，先呼孺子。以僕役而加國士，若子弟之應父兄。亦倨亦親，非眞非戲。蓋語盡於投書之後者淺，意藏於受履之先者深；行徑頓殊，機鋒相逗。業已道存於目擊，豈惟氣折而心開！乃云強忍相從，初尚愕然欲歐。夫乃以市中年少之腹，而窺圯上英雄之心乎！淺哉太史之言，未免文人之見。經途感事，懷人賦詩，用抒斯衷，兼訂昔惑云爾。
警蹕秦皇帝，溪橋老秃翁。
奮椎羣力外，進履衆人中。
智勇皆何往，天人有所通。
英雄關運數，授受不相同。

射陽湖
清深流數日，俱是射陽湖。
潮響亂如一，漁燈遠不無。
寒逾知水月，天漸入菰蘆。
此去邗溝後，東南舊日途。

入江（十二月初九日）
所歷皆河海，今朝乃見江。
天淵同積氣，風日變寒瀧。
魚影眞堪數，鷗羣不易雙。
三山雖伯仲，意總未相降（金、焦、北固）。

登金山同君佐
兩度遊皆略，猶賢於未看。
見聞江四面，行坐石更端。
薄晚風煙亂，深冬水府寒。
妙高臺上月，共待亦非難。

郭景純墓（在金山江中）
奇人萬古宅，不肯不崚嶒。
以此江中月，爲君地下燈。
山川因爪髮，神鬼守緘縢。
危石憑何力，飛流未敢崩。

北固夜歸
遊遲畏晚天，晚際反淒妍。
好月下山路，順風歸浦船。
雲濤孤棹外，市塢半燈邊。
回首蒼蒼處，金焦在亂煙。

至金陵過林茂之宅
畜意在相見，既來無所爲。
風波登岸處，雨雪到門時。
地自一茅宇，門多數柳枝。
細觀此情事，昔别若先知（壬子，茂之别予楚中，有「明歲重銜命，江南儻路中」之句）。

雪集茂之館（同胡彭舉、吳康虞、王相如、黄九洛）
白門三度雪，皆以待幽人。
閒理閉門事，堪遲見客身。
澹然相語默，别自有宵晨。
竹石殘冬裏，清寒見遠神。

過胡彭舉
五載未曾到，庭中如昔閒。
所添惟一石，何異在深山。
懷值秋冬際，人來冰雪間〔一〕。
自然費幽意，永夜不能還。
【注】
〔一〕按：「人」，叢刊本作「大」。

立春日同商孟和弟居易集子丘茂之宅（十二月二十七日）
良辰復佳晤，皆值此寒天。
雪與冬終始，春居雨後先。
新詩茶酒內，密意燭燈前。
共待梅花霽，歸舟又隔年。

除夕守歲子丘茂之宅時子丘與孟和居易至自吳門
好住雖君宅，終爲客子身。
所欣來遠道，各自有周親。
盡室廡邊夕，明年江上人。
秣陵才到曉，便已歷冬春。

元日集鷄鳴寺塔下亭
發春雖一日，萬象不能扃。
汨汨風煙動〔一〕，冥冥草樹靈。
餘寒一以素，欲霽自然青。
百步城中地，湖山積此亭。
【注】
〔一〕按：「汨汨」，李校本誤作「汩汩」。

攝山道中（甲寅正月二日，同吳康虞、商孟和、林茂之）
出郭心誠暇，俄焉應接分。
湖山春格韻，草木晝情文。
半壁深留雪，千林遠共雲。
齋鐘不知處，隨意示聲聞。

白鹿泉
半嶺尋源上，寒泉閉戶中。
餘飛難作雨，輕吹不關風。
梅影過橋立，苔文與石同。
早春流尚細，澗脉未能通。

疊浪巖尋繖山和尚不值遂登山頂
山僧下山去，終亦不離山。
客到縣巖半，身如亂水間。
輕裾雲氣共，孤杖澗聲還。
歸路君當在，愁君閉竹關。

天開巖
初不容思議，中天忽削成。
寒松通石魄，幽竹覆泉聲。
蘿蘚多無緒，冰霜别有情。
高深巖洞理，潛玩長靈明。

攝山頂
即論兹山絕，登兹者亦稀。
定須尋磴遍，肯不見江歸。
遠色何由正，羣形妙在微。
下看巖塔處，來路似皆非。

贈凡公（公年五十六，出家未三年）
猶是新披剃，頭顱已颯然。
悲歡興願日，五十拜師年。
地若曾來後，機縣未到先。
遊棲關志氣，相待不無緣。

贈蒼麓老僧
逢君亦不遲，已是再來期。
猿鶴曾無怪，巾裾有所疑。
人天中國老，鬚𩬊外眞師〔一〕。
好記今年夕，空山初月時。
【注】
〔一〕按：「𩬊」，李校本徑改作「髧」，誤。𩬊，俗髮字也。

攝山歸過靈谷
歸途即靈谷，同日往非難。
客在梅前到，春當雪後看。
澗廻流水邃〔一〕，野淨夕陽寬。
物色晴爭起，深松不肯寒。
【注】
〔一〕按：「廻」，李校本誤作「迥」。

舟發金陵留别諸友
四年中北邸，一月內長干。
再見如初至，新知及故歡。
無能頻几席，未免爲衣冠。
又問春江楫，垂楊不可看。

濡須口阻茂之别二首〔一〕
題詩似别我，我且未之看。
莫道同行樂，即今相送殘。
家無好山水，友有夙交歡。
以爾閉門日，往還殊不難。
【注】
〔一〕按：「濡須口」，諸本作「須濡口」。從李校本改。

其二
舉家聞欲去，數日不能言。
知我獨還里，無君難杜門。
豈兹僅存骨，尚有可銷魂。
暫省斯時别，形神且勿煩。

賦得不貪夜識金銀氣（少陵此語，蓋聞道之言，讀者以爲不可解，解則失之，而實有至理。語固有不必解而至理存者，此類是也。知此乃可與言詩。予既賦此以通其意，并示友夏及弟叔靜同作焉）
奇光深夜中，志氣若爲通。
不覺川原秘，森然星月同。
居心無欲惡，觸物自清空。
山鬼窺幽獨，欽兹靜者衷。

途中新月
馬上路殘處，山中月出初。
方將行未至，豈可照無餘。
光作長宵始，消惟新水如。
家居人不覺，寒火半扉虚。

紅葉
蕭蕭猶未落，在樹幸能紅。
薄暮初霜進，近山寒燒同。
光輝翻寓殺，幽艶屬成功。
秋色兼春事，含情并此中。

夜觀蒙惠二泉
水從天一生，到地二泉并。
深夜積秋氣，初寒流月明。
幽靈如不隔，聲影敢相輕。
燈燭散空逈，中含風雨情。

羣山萬壑赴荆門
兹爲楚蜀門，喉舌古今存。
陵谷於焉始，高低相向奔。
衆靈難自住，三峽爾何尊。
也學江流下，滔滔歸一源。

贈劉玄度孝廉爲雷太史同年好友
精神堪警俗，耳目不知喧。
就此機鋒裏，窺君靜慧根。
敏皆從好學，中豈厭多言。
益見交非泛，吾師卓識存。

磁州雨
長路惟愁此，暑行殊不然。
濕光崖草動，涼信笥衣傳。
蟲亂水烟上，畦喧風雨先。
北方農候晚，物土幸無愆。

選蔡敬夫詩訖寄示三律
君庸不自知，必待我商之。
要以古人眼，深看今日詩。
直期於見道，汙豈至阿私。
亦自關吾識，安容苟爾爲。

其二
自處不能恕，於君敢二焉。
即今予所舍，猶使世堪傳。
甲乙何關俗，春秋頗責賢。
細觀新舊作，損益有由然。

其三
去取了無忌，惟君知我誠。
匪徒文字理，要自友朋情。
藏亦何妨出，多當不易精。
留兹嚴冷意，事事與相成。

丙辰初春寄張金銘
椒盤壬子歲，寒燠四回新。
别後無除夕，筵中少此人。
雪霜頻犯暖，梅柳不知春。
負爾非他事，緇衣京洛塵。

其二
自君今不至，予罷水邊行。
花月何顔色，禽魚寡性情。
乘閑猶有日，選勝頗無名。
軟草垂楊路，重來恐漸生。

十二月十九日雪是立春次日
臘去人思暖，如兹亦快哉。
寒爲春事始，雪作歲光來。
累日無遺憾，空齋行幾回。
不知花五六，一月內誰裁〔一〕。
【注】
〔一〕按：「裁」，李校本作「栽」，誤。梁蕭繹《詠石榴》：「花紅似故裁。」江洪《為傅建康詠紅箋詩》：「裁花承百和。」是「裁花」出處。

其二
又雪敢言寒，今年有此難。
何知天意在，要取物情安。
野潤全非濕，煙新只似殘。
若無沿路餓，也好出門看。

秋夜與茂之閒坐
同君閱摇落，今又在燕山。
月與秋俱淺，雲當晚亦閒。
蟲鳴惡可已，鶴警復何關。
已是聽觀外，猶然庭戶間。

贈陳荆生
吾子自稱詩，人皆曰畫師。
此中深有寄，其意莫能知。
筆墨非徒爾，親朋隨所之。
古來負絕技，隱德類如斯。

泊（九月一日）
動止姑從衆，安危未敢言。
居人歸有處，旅泊近何門。
寒日能紅樹，淒風欲白村。
野稀舟幸接，擊柝共相存。

風阻蔡村念吳康虞候於前路（九月四日）
致子久於待，因予先有期。
陰晴非在我，川陸不相知。
未覩舟同阻，應嗔到獨遲。
若過重九後，更是月明時。

泊流河驛
葉減秋無幾，流深月不難。
沙星疎欲活，霜火濕爭殘。
天水羣情定，禽魚積氣安。
病身多閉户，慚負此光寒。

九月十一日喜康虞入舟
雖有事前約，堪同意外逢。
友朋相聚會，舟楫最從容。
途既經齊甸，遊當了岱宗。
生年來幾度，如此一秋冬。

自仙人橋觀於舍身崖
不獨高深理，河山之所盤。
爾時諸嶺末，如在二流端。
日月來當早，煙霜上亦難。
片光誰蓄泄，元氣此中看。

岱歸後示泰安州守侯君
岱宗固常在，主者待其人。
覩爾神情異，證予聞見眞。
歸堪言所獲，傳不患無因。
一片古今意，相煩致嶽神。

十一月初二日雨
冬連秋只霽，霜力不能寒。
一晦非無謂，新霑反似殘。
河聲胡損益，雪事轉艱難。
且愛蒼蒼外，煙林相與寬。

十一月晦夜初雪過潘稚恭江閣
入江初見雪，近臘乃知寒。
以我爲情久，過君及夜闌。
光才依水白，力不待風殘。
值此夕之晦，聊同片月看。（以上李校《隱秀軒集》卷七）

正月初二日大雪同王永啟林茂之集雨花臺（是歲元日立春）
雪既負花名，非時諒不榮。
恰逢春次日，用紀歲王正。
期過偏能暢，光深如欲晴。
誤驚梅放遍，先往近郊行。

靈谷寺看梅（正月二十八日，同王永啟、林茂之）
好春無一日，花事有難言。
至此始成朵，從前宜閉門。
雪霜非在地，香色欲爲村。
不盡關新霽，精神寒亦存。

看梅送何玉長入楚
今年梅後期，君去及花時。
鄉信正煩寄，行舟莫又遲。
春風柔有待，江水駛相宜。
計聽樓邊笛，還當存幾枝。

長生館詩（有引）
佛家戒殺，厥念惟悲；儒者好生，其原在樂。然不引之樂處，於以預達其生機；即徒發乎悲心，何能逆折其殺趣。長生館者，湖惟玄武，山則蔣陵，焦漪園先生倡衆置館於其中焉。每於月之八日，與客遊棲，聽僧禮誦。漁獵何曾厲禁，不過寄意於湖山；天淵共觸慈心，業已移情於魚鳥。聞荷香而斷罟，蔭樹影以投弓。事不相蒙，緣有交湊。惺幸與兹會，喜而爲詩。
湖山於此積，魚鳥欲成圍。
是物皆生趣，何人無善機。
來惟言眺詠，久乃共歸依。
頗悟因緣事，其中導引微。

十月十三夜步月（同胡彭舉、許無念、林子丘、茂之）
别自爲清夜，非惟晴使然。
與秋同一靜，未望欲先圓。
積氣歸孤月，深光作遠天。
此時無不息，閒者反遲眠。

十月二十日往花山雨宿途中（同吳康虞、林茂之）
有約愧頻止，猶賢竟不行。
冬方云久霽，月許到深更。
風雨臨時事，江山一歲情。
從來遊者理，貴勿預期程。

其二
屢失清和日，因言雨亦佳。
良辰猶可待，靜侣最難偕。
有此秋冬感，彌深遊止懷。
安知山澤候，妙不在陰霾。

寓白門寄朱叔熙比部
此地去君近，彌令消息難。
始知思往日，却悔别長安。
輿步情辭接，圖書職務寬。
天涯良友聚，未免藉爲官。

夜過胡彭舉
良夜即相過，況今將盡年。
冬晴非可必，月好莫徒然。
杖履人眠後，琴尊客到先。
看君安性命，一石嬾如前。

范漫翁復自東郊移至城居故處
殘客誠爲累，離羣亦寡歡。
寂喧無可出，去住已更端。
豈必謀皆是，姑從意所安。
琴書能戀主，不道屢遷難。

其二
總不離郊郭，回環得故棲。
隣皆無改井，樹未暇成蹊。
畫每私良友，齋常聽逸妻。
存兹人外意，動定理應齊。

臘月二十三日伯倫招集木末亭
是時能共到，可不謂閒人。
候雪翻愁霽，探梅似貴春。
煙高江欲動，風遠樹初匀。
遊事年周始，亭臺識此身。

除夕喜雪
雪期爭一夕，要以臘爲功。
幸不過春後，非專報歲終。
新茶泉脈至，宿麥土膏通。
無限天人事，災祥在此中。

元日雪過康虞彭舉茂之不值
誰不憐新雪，能無各往看。
以予到門早，知爾在家難。
天地何其近，風煙但一寬。
晤時矜所得，肯道向來寒。

雨後靈谷看梅花（同康虞、漫翁、子丘、茂之、袁公寥，在二月初八日）
花時同所惜，各有看花情。
念我三年客，於兹兩度行。
孤心多在雨，衆意但言晴。
水雪成香國，知從何樹生。

其二
曰爲梅花至，松陰先看山。
此懷難以喻，其事自相關。
共在香光內，分行澗壑間。
却思人散後，寒月守潺湲。

二月二十四日雪後沈宗伯招集高座寺（同許伯倫、胡仲脩）
一雪送寒梅，梅殘無可摧。
似將花五出，移向樹重開。
風物均調事，江山眺詠才。
新晴春欲始，日日好亭臺。

夏梅（和董崇相）
花葉不相見，代爲終歲榮。
誰能將素質，還以敵朱明。
坐臥已無暑，色香如尚清。
始知幽豔物，不獨雪霜情。

秋海棠
墻壁固吾分，煙霜亦是恩。
光輕偏到蒂，命薄幸餘根。
笑泣誰能喻，榮衰不敢論。
年年秋色下，幽獨自相存。

喜鄒彥吉先生至白門惺以八月十五夜要同李本寧先生及諸詞人集俞園（并序）
序：以此清秋，於焉嘉客。白露蒼葭，新染芰荷衣上；歌童舞豎，半擕書畫船中。愧時一相思，惟小子之戒行太晚；雖禮無往教，在先生之乘興何妨。以賓主而易師生，懷斯盡矣；由合離而成壯老，感亦因之。睠焉興念，勉爾爲歡。里寡新聲入耳，就絳紗名部之音；地無勝迹娛心，發金谷故園之想。積數十年之緒，以永今宵；合幾千里之人，而同明月。如兹三五，豈作尋常！履簪雜遝，高人自領孤情；絲肉喧闐，靜者能通妙理。各稱詩以言志，用體物而書時。
講席兼陳樂，年年此願慳。
自携供帳遠，暫寄客亭閒。
月靜星辰內，秋深烟水間。
從公無小大，皆不自言還。

其二
中秋時地有，今夕主賓稀。
歌舞原非借，林亭只似歸。
浮涼池鳥醉，空影砌蟲依。
頗悟歡場裏，高人有靜機。

其三
夜與水相得，秋惟月最親。
留都清絕地，祭酒老成人。
道廣周旋恕，情深領察眞。
典刑欽在坐，游謔荷陶甄。

送商孟和秋試後歸閩
數千里就試，却向榜前歸。
率爾爲來去，看君無是非。
江花揖酒近，隄柳泊舟稀。
不敢便言别，回帆紅葉飛。

杪秋宿牛首次日歷祖堂獻花巖
閒隨新霽出，風日到牛頭。
松作山中夜，月留泉上秋。
心魂凡屢止，人我幸同幽。
引客栖尋熟，予今是後遊。

其二
山光領其一，又復及他岑。
回見雲煙變，彌增丘壑深。
昨宵有明月，必照此踈林。
一片融公石，弘慈古佛心。

早冬遊攝山
每來生節物，又值早冬時。
澗石峯巒具，巖花冰雪爲。
空林行有得，靜夜坐方知。
一宿聽晴雨，皆於遊事宜。

其二
地非難一往，客未易同遊。
每以須良友，因之失好秋。
山寒晴不重，林氣月彌幽。
慙負歸常早，頻來當久留。

臘月十五葛震父要集齊王孫山居〔一〕（同郭聖僕、林子丘、茂之）
頗怪知幽徑，今年到已三。
竹寒猶可借，梅早不須探。
雪月時皆是，冬春情未堪。
半窻人事後，燈火照深談。
【注】
〔一〕按：「父」，李校本作「甫」。

春事
春事盡於雨，遊期多在天。
聲香能幾日，花柳已今年。
塵務況居半，勝情寧得全。
我生將五十，所感有由然。

仲春程仲秩要汎赤石磯（同王永啟、王太古、彥倫、林子丘、茂之）
城中今可汎，君愛出城閒。
春物㳂洄外，煙光動止間。
逢花頻步岸，返棹亦看山。
共計陰晴日，各憐遊事艱。

雨中柬茂之病
不出畏佳日，却云風雨宜。
君雖私藥物，衆亦負花時。
臥只如高士，愁偏及靜思。
留春應有待，清霽故遲遲。

問茂之病
君病年年事，尋常漸不憂。
神明安可恃，朋友代相謀。
藥價貧偏貴，花時好未酬。
因思南郭外，不易是同遊。

又代秦淮五日賦得投詩贈汨羅
是君臨命日，不敢賦牢愁。
緩舞迎神保，新聲託蹇脩。
淮流何澹澹，湘水共悠悠。
似見來酬答，風生杜若洲。

在白門喜譚友夏至相見有詩感答其意
勿曰生同地，相離即異鄉。
六年人倏忽，千里意尋常。
述作交爲慰，聲華不敢當。
清淮明月下，暇豫荷恩光。

出通濟門訪郭聖僕與友夏同往
不告君幽處，到來心始遐。
未離城以外，相導水之涯。
僕妾道人侣，敦彝貧士家。
清齋微識却，坐久進茶瓜。

過王永啟小閣同友夏時永啟病後
亦自登斯閣，今朝懷共開。
鶯花當病起，風日有朋來。
如入城中舫，兼臨江上臺。
佳情原未廢，戶內可徘徊。

和友夏拜客觸暑就茂之舍休焉忽伯敬亦至之作
君能嘲熱客，自出果何心。
難免逢迎事，彌慙剝啄吟。
望廬圖一憇，解屨見同尋。
況得主人靜，閒言生夕陰。

月夜王太古要泛秦淮同友夏
盛饌煩高士，幽懷就好天。
舟移山色內，燈起浦歌先。
月冷因三夏，河深在衆煙。
各無言路晚，賓主一橋邊。

送五弟快還楚迎家尊赴吳中教職
數往慙吾弟，微官累老親。
公私言浩蕩，俯仰事酸辛。
壯齒輕諸役，全家就一貧。
孤舟兼孝友，勉矣服勞人。

歸舟月上
欲雨偏生月，熊熊日出初。
秋移三夏裏，涼借一光餘。
待爾歸常晚，驚人見似疎。
捨舟情事始，竟夕有盈虚。

送王永啟歸省兼示董崇相
已俱忘是客，先别我還閩。
直倘能存道，貧今可見親。
非無逢世術，難作負心人。
有友知君孝，全歸不失身。

沈雨若自常熟過訪九月七日要集敝止有虞山看紅葉之約（時喜得錢受之書）
見君疑舊識，不必故人書。
所念久離别，欣聞近起居。
朋來鴻鴈後，雨止菊花初。
得問虞山樹，寒紅三月如。

至毘陵訪鄒臣虎年丈
此行雖定省，過訪約先時。
門徑欽孤性，圖書寄獨知。
親能安善養，友不至阿私。
抗䟽言方中，彌深感事悲。

贈鄒太公臣虎尊人
以子識其父，於翁殊不然。
在家羞教讇，去國幸歸全。
一命心忘却，三牲世有焉。
未知忠孝事，論定果誰賢。

譚友夏自越歸晤别於錫山
衣邊秋未去，霜氣自湖陰。
凡子吟能及，皆予夢所尋。
分風來往路，計日聚離心。
各指梁溪水，寒煙共一深。

訪王德操居士曾晤於鄒彥吉先生莊居
以爾知音者，猶存人外踪。
溪聲當薄暮，門徑似深冬。
雙檜自今識，孤舟非乍逢。
讓鄉前夜語，有約許相從。

汎吳興碧浪湖夾山草蕩漾〔一〕（韓求仲具舟，同林茂之、夏長卿諸子賦）
衆妙從流去，層巒著處生。
入天湖有漸，浮地漾何輕。
蘆渚如秋夜，桑村在晚晴。
一舟空曲後，寒火落分明。
【注】
〔一〕按：李校本於卷九末復錄之，校曰：録自明董斯張《吳興藝文補》卷六十一。今《隱秀軒集》諸本既皆有之，犯重。

其二
湖山深更深，導引主人心。
以爾能無倦，同予得再尋。
煙寬鷗失侣，天靜鴈留音。
往返虚靈內，形神有所欽。

其三
林巒同作水，風日不離煙。
清照難留物，寒遊頗用天。
飛潛終日竟，心目一隅全。
返棹憐閒石，冰霜影默然。

舟泊吳江步尋周安期安仁
停舟非夙約，信步即君家。
沿岸携初月，登庭及暮鴉。
燭燈如有待，蔬茗自無加。
也說明朝去，晨星在戶斜。

婁東訪尹惺麓先生
進退稱維谷，人皆怪一官。
機緣無此妙，遊訪得相寬。
建業天初霽，婁江月未寒。
三冬來往路，風日最爲難。

其二
即論金陵别，于今歲又除。
苦無多聚散，銷得幾居諸。
約在歸衙後，來當退食初。
一燈師友話，壯老十年餘。

其三
無友無家者，因官寄白門。
時情多可慮，客意自難言。
文武公爲憲，安危國有藩。
放情圖史外，樂事拜餘恩。

弇園憶贈王元美先生四首
道廣無邊幅，爲園亦復然。
一鄉千里近，萬卷百城專。
稍冷簪裾地，彌高木石年。
徘徊尋履迹，緩步惜寒煙。

其二
天生人與地，用貴稱其宜。
文獻非俱乏，刪脩或可爲。
有詩滋異議，無史答明時。
賴此千秋後，猶存未竟思。

其三
文章姑無論，交道達神明。
至性能風世，餘因不愧名。
死生千里路，七十兩番行。
竹徑留遺迹，堪思命駕情。（吳明卿兩過此園）

其四
承響誠無怪，皈心亦有因。
吾聞公長者，衆謂世文人。
大度推揚急，虚懷吐握眞。
兹園如散處，四海少孤貧。

贈徐元晦
雖復未相見，十年知有君。
端居偏致客，任俠況能文。
難與今人道，嘗聞我友云。
昨逢賢訪使，首問爾殷殷。

又題畫蘭
日日弄香色，靈明爪指生。
近來添竹石，益以助幽貞。
熟後翻新譜，閒中換妙情。
讀書諸務輟，筆墨亦輸卿。

贈程彥之
歲歲君如此，相憐何日休。
置身時地少，失職友朋羞。
窮豈皆詩罪，饑仍爲醉謀。
贈錢聊儉用，前路不堪遊。

過文文起孝廉葯圃賦贈（君與啟美爲徵仲先生曾孫）
賢者後如此，何如親炙情。
況非資祖德，自不愧時名。
一語足文獻，二園難弟兄。
扁舟吳越路，似復爲君生。

虎丘贈别徐元歎
出城不言送，猶只作閒行。
寒月虎丘路，孤燈明夜情。
眞文關世運，幽賞略時名。
吾子尚良食，前途勿自輕。

毘陵雪夜别茂之還金陵
出在三秋末，歸當再雪餘。
一寒分去住，明日念舟車。
此别時無幾，相逢歲又初。
中途情事異，聯步有離居〔一〕。（以上李校《隱秀軒集》卷八）
【注】
〔一〕按：「聯」，李校本誤作「聊」。

毘陵家慶畢還白門道中作（正月五日）
秣陵雖久住，吾土是邪非。
新歲此初出，征途亦曰歸。
有親仍告别，留弟與相依。
節物家家鼓，郊原人事稀。

瓶中梅影映壁上畫梅影（和葛震甫作）
一花分合處，形與影邪神。
雪月來誰識，香光借亦親。
暫依俱幻相，别立是眞身。
此際難爲喻，羅浮夢裏人。

上巳過牛首山莊看雲池王翁桃花翁先約往四年中凡三至此矣
今日是脩禊，山中尋爾家。
何嘗不臨水，況又得看花。
積雨晴朝貴，新煙春事加（次日清明）。
笑他武陵棹，再往失津涯。

其二
高年重光景，隔日約遊人（翁時年八十有八）。
歲作桃花主，天留竹栢身。
紅多成世界，香久結精神。
好待山生月，同時照暮春。

月夜過胡彭舉
一春多雨夜，見月好懷生。
未及先相約，遥知亦此情。
素心朝夕近，僻徑往來清。
恰值君無事，開扉如出迎。

月下新桐喜徐元歎至（四月十五夜）
是物多妨月，桐陰殊不然。
長如晨露引，不隔晚涼天。
綠滿清虚內，光生幽獨邊。
懷新君亦爾，到在夕陽先。

白門病中送親還毘陵
客子病猶爾，老親還豈安。
祗堪添一别，却似未來看。
有手不能執，於心難更酸。
我生非小可，天命足相寬。

其二
去住不由己，難將骨肉牽〔一〕。
一官天性隔，萬慮旅書連。
遇難思先德，防身悟宿愆。
何時筋力健，歸養學耕田。
【注】
〔一〕按：「將」，叢刊本作「時」。

病間贈錢振河
雖復情相係，呼君君豈知。
無心身到日，有幸我生時。
榮衛因人付，恒奇不自爲。
敢云輕性命，小愈忽良規。

感歸詩十首
微官今日至，萬病一朝來。
罪福誰司計，乘除已致災。
性情良自審〔一〕，命相久相猜。
不死多時地，行藏聽所裁。
【注】
〔一〕按：「情」，叢刊本作「看」，誤。

其二
弱骨當緜疾，安危不自知。
客中憂老父，意外賜名醫。
得步庭階日，堪成止足時。
如兹猶過望，幽譴或相隨。

其三
居官頻道去，此語未爲新。
事小皆由我，情眞豈告人。
暗中營退步，久後信閒身。
猶以貧而仕，無辭對老親。

其四
五載白門客，歸心漸不生。
江山皆識面，童婢亦知名。
住久愆難免，交深怨或輕。
故鄉雖朴略，事少稱孤情。

其五
才入儀曹署，於中處處違。
因之生一悟，過此可成歸。
羅雀心方息，焚魚累始稀。
世人添感慨，翻似悔忘機。

其六
踈僻居鄉井，招尤亦有時。
不因官自護，終免世相持。
催謫豈無已，親朋皆我知。
遠交多復久，恩怨暗中移。

其七
曾作終年想，圖爲遍地遊。
豈徒新識樂，欲寡久居尤。
此自快心語，而非着脚謀。
頻來惟一弟，破浪亦堪憂（五弟又來看）。

其八
窮覓歸依路，愁予但口談（徐元歎書來云云）。
得生輕寵辱，用死勝嗔貪。
悟晚終無退，心堅在一慙。
鈍根磨正厚〔一〕，愛我者相參。
【注】
〔一〕按：「正」，叢刊本作「石」。

其九
謬云名與實，官不益微躬。
三月一眠後，諸緣皆夢中。
除醫無切用，學道有宗風。
捨宅聞吾友，歸慙尚築宫（元歎近事）。

其十
文人而學佛，愚哲或相兼。
自有孤軍入，非將結習霑。
寒暄須飲水，夷險在臨巖。
何夜寒河月，金針面語拈（譚友夏作書，謂予以聰明妨禪，語多影響）。

春日過沈雨若問病并訪唐宜之
人事亦云遠，春光非不知。
孤懷如有告，一病豈能爲。
梅又待明歲，柳方垂此時。
柔條莫遽長，吾意愛絲絲。

其二
病非難習靜，何以着身心。
幸有友相警，況爲予所欽。
讀書賴花鳥，閉戶富登臨。
已愧見時少，幽居莫更深。

夏日遊攝山同王惟士徐元歎胡元振
徂夏成兹往，入春同此心。
鶯花相待滿，林壑至今深。
宿處逢山雨，歸時記澗音。
連朝陰霽裏，有意便栖尋。

題畫送沈朗癯入廬山兼寄憨公
猶未除鬚髮，先能斷肉妻。
晨星驚老宿，秋色引遐棲。
瀑過層層樹，橋藏曲曲溪。
杳然雲樹裏，奔悅漫成迷。

其二
泉石冥遊跡，幽明默護身。
出家超將相，度世答君親。
水觀神三界，山行影一人。
遠公迎汝處，寒月石門新。

九江阻風示陸君啓年丈〔一〕
何以潯陽泊，依然前日風。
歸途原未改，轉境不相同。
訪舊逢佳地，懷新愛遠空。
無窮奔悅意，身只在舟中。
【注】
〔一〕李校：以下三十九首録自《遺稿》卷一。

題秋山讀書圖
中歲知名久，於今思讀書。
捫心時自愧，屈指歲無餘。
圖史空成架，谿山未定居。
何人秋色裏，懷抱古今如。

别閩士二首（爲許玉史、韓晉之、齊望子）
多生爲學究，官不脫諸生。
斟酌隨羣品，寬嚴在一誠。
未能朞月化，聊復此時情。
但勿相浮慕，空留師友名。

其二
别事閩偏早，交情楚最悲。
江颿猶未掛〔一〕，岸柳已先垂。
此去吾將隱，君歸自有師。
維舟無限意，端在執經時。
【注】
〔一〕按：「颿」，李校本誤作「楓」。

過溪至萬年宫舟歷六曲上天遊觀宿
丘壑最深處，不離衢路間。
靜喧爭一渡，次第入諸山。
流去峯相顧，舟停石所攀。
回看溪未遠，車馬幾曾閒。

其二
登山從水始，此理有難言。
一棹聲將沒，孤峯影若存。
不須將某處，定以屬何源。
曲直成單複，牽攀變客魂〔一〕。
【注】
〔一〕按：「變」，李校本作「戀」。

其三（臥龍潭）
武夷溪妙處，不以淺深求。
山勢有時止，潭聲至此幽。
魚龍千古夜，陵谷一隅秋。
却自能冲照，燃犀無可搜。

其四（雲窩，陳少司馬幼溪所住）
溪山將半處，止此意何如。
早入高人眼，先成靜者廬。
筍茶隨所取，妻子可同居。
井竈猶堪問，鳩巢借鵲餘。

其五
莫謂看山便，於兹幾度行。
歸途纔信宿，遊事亦經營。
不雨兼能月，方春恰又晴。
蒼蒼煙杳外，下視候分明。

宿天遊觀已是第六曲初由五曲捨舟至此次日將入舟終九曲之遊輿行里許已至七曲詩紀往還所歷
武夷源九曲，上下以舟從。
捨棹無三里，過溪第七重。
前途猶未定，來路却相逢〔一〕。
只似遊方始，新看昨日峯。
【注】
〔一〕李校：「却」，翠娱閣本作「恰」。

其二（下城高巖，一僧所止）
名山何所憾，遊半未逢僧。
照水憐孤影，懸巖占一層。
威儀粗已具，燈鉢果誰承。
送我前溪去，依依别未能。

其三（小桃源）
仙源一以閉，雞犬去悠哉。
山徑偶然盡，水聲何自來。
暫因人未識，聊許洞猶開。
豈復如秦隱，頻爲漁子猜。

其四（仰接筍峯不得上）
亦識險將盡，到時心目寬。
斷連無百尺，俯仰若千盤。
自歎來偏晚，非關上獨難。
却思登岱日，垂手步層巒〔一〕。
【注】
〔一〕按：「巒」，李校本誤作「戀」。

其五（三曲捨舟行七里，尋靈巖、一線天、風洞諸處）
歸舟溪且盡，中止亦何心。
清汎所不到，幽棲聞更深。
天分巖一寸，月半壁千尋。
斟酌今宵宿，應逢光滿林。

其六（宿虎嘯巖）
若比天遊宿，高深漸不同。
置身星月上，濯魄水煙中。
登涉頻勞目，眠餐可息躬。
明朝仍理檝，往返此山中。

其七（玉女峯）
脉脉盈盈處，行行止止時。
變如頻作態，靜不可求思。
影好禽魚悅，神寒水月知。
分形垂顧眄，迎送意無疲。

别元歎（與孟和送至無錫）
同送歸閩客，送君猶未遑。
誰知停棹近，已是别途長。
去去皆良友，遥遥尚故鄉。
明年春草日，此地莫相忘。

荅韓晉之秀才詩并書
憐君冰銕骨，風雅又多情。
古學煩相守，高懷從此生。
窮常欣創獲〔一〕，孤不廢浮名。
斟酌清和理，相期德有成。
【注】
〔一〕按：「常」，李校本誤作「長」。

九日集謝彥甫吉甫陸舟亭賦贈〔一〕
生來同水國，安可暫忘舟。
所以城中舫，常依天際流。
秋清表星月，煙遠見鳧鷗。
況值登高日，蒼然眺聽周。
【注】
〔一〕按：「彥」，李校本誤作「晉」。

其二
湖煙綠不已，淼若萬波然。
近卜城頭宅，頻登屋裏船。
潤流書畫外，光在足纓前。
君自乘驄去，閒齋借坐眠（時彥甫將北上就臺班）。

送譚友夏里選北上應京兆試
老至畏分手，送君觀國光。
如何征路苦，翻願别時長。
坦步高文售，加餐病母康。
緣兹寬內顧，留滯亦嘉祥。

其二
我遊君獨處，君出我端居。
家國分身是，升沉易地如。
友朋咸勸往，車乘莫教虚。
況值鶯花月，沿途似故廬。

其三
少予年一紀，猶作後時看。
自是知名早，非關待價難。
弟兄分筆墨，鄉國換衣冠。
莫羨王陽綬，相期路正寬。

孫女詩（二月初七週歲）
生女嬌於子，尤憐是女孫。
禮無妨一抱，慧豈在多言。
週歲添新事，他生種愛根。
目前稱大父〔一〕，貽厥不須論。
【注】
〔一〕按：「大」，李校本作「太」。

其二
陶公本多子，猶作慰情言。
梨栗兼分女，箕裘不責孫。
强存三世數，難記一年恩。
亦是詩書種，何須出相門。

送謝吉甫入都兼寄彥甫
年少稱同學，鄉書附令兄。
一雙仍待價，第五本齊名。
我病宜先老，君才見晚成。
作賓今上國，即此是家聲。

初聞鶯（三月初一日）
鶯聲與山色，不以閉門無。
空外來誰觸，閒中取自娛。
始驚三月至，深念一春徂。
此際能先覺，虚懷領納殊。

驚聞岳季有年丈解官歸詩以問之
經旬不相見，忽道具歸舟。
未敢遽言送，猶疑庶可留。
出疆應有故，接淅向誰謀。
人作蓴鱸想，傍觀多隱憂。

寄懷沈雨若病
年年聞爾病，即以病爲醫。
養嗇今何地，工文亦此時。
閒來應有得，習久反相宜。
兹意人難告，身經處始知。

僧開子南遊贈詩荅送
我已斷文字，師方損贈言〔一〕。
猶將今愧悔，謬作昔推尊。
六代津梁地，諸緣悟入門。
從兹深道力，不復患名根。
【注】
〔一〕按：「贈」，李校本誤作「真」。

七月十五日試岕茶徐元歎寄到二首
江南秋岕日，此地試春茶。
致遠良非易，懷新若有加。
咄嗟人器換，驚怪色香差。
所賴微禁老，經時保靜嘉。

其二
千里封題秘，單辭品目忘（元歎未答予茶詩）。
在君惟遠寄，聽我自親嘗〔一〕。
曾歷中泠水，當添顧渚香。
病脾秋貴暖，啜苦獨無傷。
【注】
〔一〕李校：「自親」，原作「親自」，誤，據翠娱閣本乙。按：今所見《遺稿》作「自親」。

喜袁述之舉孝廉二首
文士肯登第，高人偏動情。
誼何關世講，價匪藉時名。
落羽堪相慰，懷珠必見明。
一身通塞事，觀望亦非輕。

其二
豈眞須一第，用以託吾躬。
羔鴈時難免，弓旌世與同。
門風騷雅外，道氣寵榮中。
喜說君先子（謂中郎先生），賢賢俗論公。

贈陳翁七十
七十尋常事，如君可曰希。
直心能入世，古道本忘機。
賢貴多分席，官私少叩扉。
高年叨賜爵，無改舊冠衣。

寄懷表兄王幼振兼要枉過
病來疎舊友，老至念周親。
五十餘中表，存亡凡幾人。
回頭梨栗日，彈指杖輿身。
莫悔前時闊，從今相過頻。

送可上暫還永新訂明年之約二首
只如行脚者，瓢笠孑然來。
爲許予重到，因寬爾暫回。
友朋容易散，生死默相催。
最是蹉跎處，離羣眼倦開。

其二
近家偏不問，到此却思歸。
往教誠爲幸，相辭未必非。
翻因迴棹速，深悟現身希。
自有當機日，逢君再叩扉。

元夕舟中雨
此夕豈煩雨，佳時偏在舟。
家居元未樂，途次復何尤。
歲儉燈難接，村荒月不留。
張皇今歲事，土鼓報前頭。

遊九華山值陰〔一〕
候晴如望歲，曾不見殘暉。
嵐久山容病，煙濃岫影肥。
晚香林氣亂，寒火石燈微。
谿壑中宵際，窅然羣動歸。
【注】
〔一〕李校：以下二詩録自《茗齋集》附《明詩鈔》卷三。

三月三日雨中登雨花臺柬諸子
不是無遊日，遊期貴及春。
草迷初往路，花笑未來人。
帆影衝烟直，峯紋濯雨新。
若云晴始出，已過此佳辰。

遊九華山值陰四首〔一〕
到悔三冬晚，緣纔二日慳。
客能饒遠日，天未破愁顔。
雲鏁將飛石，烟繞欲斷山。
歲除花落遍，羡爾惜春閒（山有鳥名惜春，春夏輒呼「莫掎花果」）。
【注】
〔一〕李校：録自明顧元鏡《九華志》卷五。其第二首前四句與前《茗齋集》附《明詩鈔》所録相同，但後四句則異，録以對照。

其二
候晴如望歲，曾不見殘暉。
嵐久山容病，烟濃岫影肥。
弟兄降遜避，子母石因依〔一〕。
好秉仙人燭，來寻織女機（仙人燭，未名；織機，機名）。
【注】
〔一〕按：「依」，李校本誤作「俠」。

其三
雪霽終幽壑，泉喧亦上方。
山輿窺鵲牖，巖户象蜂房。
寒火千龕影，風林一縷香。
似多僧舍栢，夏臘未全忘。

其四
摩空（嶺名，在東嚴上）陰亦好，那更說晴朝。
嶝閣巖膚半，泉通海眼遥。
旅行峰傴僂，人立樹僬僥。
也有天台路，冬春阻石橋（天台，九華絕頂，高東巖十許里，嶝棧陰仄〔一〕，冬春不得上下）。

雨中舟發懷别所歡〔一〕
苦雨今巫峽，行雲昨楚江。
助情成隔岸，懷夢草當窗。
煙想湘裙六，波思洛襪雙。
總無人共載，愁唤玉湖艭。（以上李校《隱秀軒集》卷九）
【注】
〔一〕李校：本詩録自朱衣、程如嬰編選之《明詩歸》卷三。

七言律詩

送人遊匡廬九華
晚遊匡岳亦非遲，囊有眞形畫有詩（君善詩畫）。
置我一丘差不惡，憐君三絕獨無癡。
心諳勝蹟如曾到，山喜清人似故知。
叩罷彭郎逢九子，寄言余欲往從之。

丹陽夜泊時將過訪張楊二年丈
城裏溪橋曲曲源，依稀桃葉渡邊村。
一汀雲影流虚響，半岸蘆花覆夢魂。
江月林風隨去住，蛙聲鳥語自寒温。
故人儻作臨邛宰，旅況鄉愁與暫論。

江行俳體（并序）
序：友人譚友夏作《竹枝詞》近百首，余曾賞之，皆舟行詩也，其體則七言絕。其所採民謡土風，自江陵至吾邑，上下二三百里耳，乃遂能至百首；矧余舟發鄂渚，迄於金陵，歷吳門。荆、吳俗遷，冬春序改，縱其目覽口傳，足涉手書，所得寧當止百首哉！於是難其事，廣以七言，限以四韻，拘以俳比聲偶，要使體諢而響切，事雜而詞整，氣詼而法嚴，令才有不必盡，而意有不得逞，亦蟻封盤馬意也。范蔚宗有言：「吾於音樂恨不精雅聲，至於一絕處，亦復何異？」此難爲拘儒俗子道也。夫「今之樂，猶古之樂」，千古聲詩秘諦，子輿氏一語拈破，妙達此解，可度脫千萬劫詩文苦趣。偶因一端而併及之。
五載前曾說此遊，問程結伴幾春秋。
艱難水陸千餘里，大小關梁六易舟。
畏路剌船頻裸體，乘流開柁緩梳頭。
順風一日行三日，莫待依灘怨石尤。

其二
虚船也復戒偷關，枉殺西風盡日灣。
舟卧夢歸醒見水，江行怨泊快看山。
弘羊半自儒生出，餒虎空傳稅使還。
近道計臣心轉細，官錢曾未漏漁蠻。

其三
巴舷吳榜簇江干，市儈邨娼半倚灘。
繫籍慣拻鄉閥閱，投單例辦敝衣冠。
女兒編竹成長纜，乞子施竿覓剩盤。
小釜羣炊如候代，奚奴亭午未朝餐。

其四
江鄉漲後指荒郊，木杪魚罾俯雀巢。
處處葑田催種麥，家家竹瓦代誅茅。
岸容霜老菰蒲秃，水氣晴黏草樹交。
快舫蝕波纔寸許，急湍底復怨舟膠。

其五
日日移家處處隣，吳頭楚尾半波臣。
罟師嚼米餐烏鬼，舟僕偷錢買白鱗。
鴉食肉能謀底事，獺銜魚欲祭何神。
黄頭見我詢潮步，笑是潯陽始過人。

其六
羞從狐鼠叙行踪，隨例輸錢買印封。
半月員程過一月，杪冬孤艇發初冬。
持符官卒尊於吏，附舶儒生賤似傭。
估客孝廉陽不問，胡牀指顧太從容。

其七
邨煙城樹遠依依，解指青溪與翠微。
風送白魚爭入市，江過黄鵠漸多磯。
家從久念方驚别，地喜初來也似歸。
近日江南新澇後，稻蝦難比往年肥。

其八
小聚星晨屢斷連，山椒一縷露人煙。
土音偏不移雞犬，市暨通行雜鈔錢〔一〕。
澤國火耕兼水耨，霜林棗地接楓天。
時艱夜禁明書楔，撥剌更更響釣船。
【注】
〔一〕按：「暨」，李校本作「廛」，誤。杜工部《秋日夔府詠懷一百韻》：「市暨瀼西巓。」自注：「峽人目市井泊船處曰市暨。」

其九
土風何異竟陵城，水代平田網代耕。
放去翳鳧偏認主，教成馴獺聽呼名。
狂書鳥過沙留譜，囈語烏眠夜作聲。
奴子入吳學細唾，儂音傖舌字全生。

其十
千門市火亂漁燈，銜尾官艘也繫罾。
崖屋乍隨春漲徙，灘舟專候早潮升。
清時閭左衣形緩，儉歲江東米價增。
從客諱言新入洛，自稱前度到金陵。

其十一
潮褪金焦岸稍巉，斷虹嵌壁劍雙椷。
嵐堆積翠深藏壑，雨隔殘紅半露巖。
近海蜃睛朝列市，乘風魚背晝張帆。
新荷香遍吳江水，思製瀟湘隱士衫。

其十二
鳴榔打鼓暮乘潮，借得官舟勝客𦨣。
奴子暫時聊意氣，朋從此日也逍遥。
公然鷁首横銀牓，無數漁罾避畫橈。
睡醒却詢瓜步岸，長年前指廣陵橋。

碧雲寺早起
人語翠微聞啓門，離離殘露濕初暾。
行經絕澗數花落，坐見半山孤鳥翻。
月去寒潭林影換，雲依閒砌草頭温。
與君莫厭頻移榻，晨爽秋陰非一村。

夜坐（與茂之同用起句）
愁裏不知秋淺深，高城幾處密清砧。
悲愉未敢開鄉信，榮落徒能感客心。
永夜鐘聲非遠寺，空天霜氣況衰林。
砌蛩籬竹皆情性，咽露摇風各自吟。

辛亥元日早朝
火城漸簇大明宫，隨例嵩呼歲歲同。
殘雪在簾如落月，輕烟半樹信柔風。
金支縹緲春陰外，碧落參差夜氣中。
却憶庚寅元日事，廿年天語不曾通。

白沙驛
鳥墮猿廻半楚關，却云蜀道古來艱。
高源頫盡仍逢水，絕壁攀窮始見山。
天缺似多青嶂累，巖空長待白雲還。
盤旋恐亦無過此，不信前途更九灣。

合江舟中早發
日疊寒流次第明，開牕剛見半江晴。
迎舟亂渚如還往，隔水羣峰互避爭。
不覺鳴榔先午夜，怪無擊柝續殘更〔一〕。
披衣驚失舟棲處，百五飛湍夢裏行。
【注】
〔一〕按：「柝」，諸本作「析」。從李校本改。

忠州霧泊
漁艇官舟曉泊同，蜀江愁霧不愁風。
煙生野聚汀寒外，雲滿山城水氣中。
曲岸川廻翻似盡，遥天峰沒却如空。
依稀往日丹楓路，稍見霜前遠近紅。

還至歸州
最喜兹州喚秭歸，歸舟聞此各依依。
不辭過峽三聲苦，且與征途九折違。
問答漸聽鄉語近，逢迎寧計主人非。
獨餘一副酬知淚，忍向西陵道上揮。

寄答尤時純
宦邸家居數見貽，三年千里夢相隨。
高情恕我嗣音少，畏路憂君作事奇。
滿腹精神堪獨往，半生氣俠諱人知。
行藏亦自超流俗，士所當爲未止斯。

寄譚友夏復招之
也知物論乍難平，素負高懷諒不驚。
如子自無煩富貴，旁人未免重科名。
暫因意外升沈事，默證胸中靜躁情。
遥想扁舟當此際，出門無累往還輕。

復雨和友夏仍留之
冬雨連宵亦不時，當兹欲别却相宜。
留經幾度辭彌拙，聽過三更意漸移。
夕吹聲中殘葉怯，山寒來處客衣知。
看君原不勞維縶，又借愁霖自改期。

山夜聞鴉同諸子分韻即成（得明字）
亂處高飛每易驚，出林誰是最初鳴。
幾千萬點孤村遠，過兩三聲片月明。
山晚後棲須好侣，天寒羣影見慈情。
閒聞亦復關何事，能使空齋客思生。

友夏再至晤商林二丈與予兄弟山居旬餘將歸
計爾南歸三月餘，十之五六住吾廬。
此回良晤尤非偶，前度奇談亦不虚。
賓主豈能同世法，眠餐直欲作家居。
頻來久聚渾忘却，只記明朝又别予。

孟和茂之將過友夏湖上
與共經旬住小園，何須更往扣渠門。
義宜拜母兼兄弟，趣必由山及水村。
縱去猶當寬信宿，即留寧得幾朝昏。
行行予欲之官矣，此際情辭不可言。

至眞定
偶隨計吏北之官，一月嚴程七日殘。
文物清時王事易，風霜遠道客身難。
每來幽薊多逢臘，此度滹沱獨不寒。
朔氣最高冬未雪，豈宜春近土猶乾。

暫駐涿州抵良鄉再宿
長安近在舉頭邊，何以逡巡屢不前。
百里情多難九十，半冬途未了三千。
憐兹驛路寬朝夕，幸我程期可後先。
京邑故人相待滿，轉於將至意紛然。

丘長孺宅看暖室梅花（同馬時良、仲良、商孟和）
臘盡寒花未可尋，見花偏不必寒林。
移當密坐人同邇，開值他鄉意獨深。
一室冬春俱在眼，數枝遲速頗經心。
冰霜祗隔軒窻外，似惜幽貞不忍侵。

早秋
次第高城生遠音，離離清露報踈林。
微涼不待晚先至，積雨能令秋易深。
數載獄魂惟有夜，九邊兵氣半爲陰。
悲哉觸目多情事，漫道徒驚楚客心。

秋曉
清秋但覺曉尤清，起趁空明遶砌行。
在竹露沾星下影，出林鴉帶夜來聲。
烟隨歷亂孤光去，人語稀微衆動生。
高枕倒衣皆此際，紛然喧靜各爲情。

汎江尋三遊洞降觀於峽
漸上西陵江不開，棹隨高急去疑回。
灘聲過洞杳無見，峽影銜天皆欲來。
古壁蒼沈非草樹，寒巖秘密或風雷。
潦收石出才如袱，看作瞿唐五月堆。

雨發裕州
歇馬驅車每夜分，關雞曾未夢中聞。
雨餘殘月去塵久，露下寒星照客勤。
蟲自亂鳴非屬和，鷗於相值偶爲羣。
生來澤國安卑濕，連日南行皆水雲。

丙辰聖節前東宫出講蓋八月初四日也恭譔二律
儲幄塵封十四年，人人測海與窺天。
嚴慈要使羣情豁，講讀須教盛事傳。
意定宫庭宣諭後，禮逢中外祝釐前。
竟從攀檻纍臣語，難道皇心不曠然（乙卯五月，上御慈寧，劉侍御以奏對失次，下詔獄）。

其二
師儒圖史立森森，可但三餘自討尋。
温室晨昏知有寄，廣庭耳目貴常臨。
皇家絳帳書生事，父道斑衣赤子心。
無數孝慈難出此，前王作法意高深。

十五夜同林茂之過俞仲茅步月
每有佳期共亦艱，屢邀眞自見君閒。
孤光多在煙霜後，積氣如行天水間。
是夜於秋偏易好，何人與月最相關。
殘砧步步不知處，能帶寒聲隨我還。

九月五日天津舟泊和茂之見岸女簪菊之作
常時九月上旬前，未必寒花在酒邊。
插鬢想他開已久，驚心羨爾見能先。
數枝紅似霑霜氣，一路香應照水天。
買置舟中伴蠻素，欲成三婦各嫣然。

泊頭逢虞伯醇孝廉同康虞茂之過飲常充符孝廉水樓留贈
偶爾停舟道姓名，遊栖事事若先成。
主賓妙在無因合，歌舞初非有意生。
月與水煙秋一魄，花添樓榭夜多情。
知君别後思今夕，愁見他帆煙外行。

岱遊告成示康虞茂之
岱於五嶽領圖經，雍穆無言具典刑。
灝氣自然歸一朴，虚懷隨處見羣靈。
衆中耳目尋常過，理外情文咫尺扃。
深感同來俱靜慧，能將願力答眞形。

贈焦弱侯太史
始見圖書鐘鼎人，後來典則古精神。
惟予敢謂尋常事，在爾行將八十身。
學禮於周兼杞宋，垂文自魯逮關閩。
不須更問蒼生意，要使清時有鳳麟。

宿浦口周茂才池館
江邊事事作山家，復有山齋著水涯。
一壑陰晴生草樹，六時喧寂在鶯花。
潮尋故步沙頻失，煙疊新痕嶺若加。
信宿也知酬對淺，暫將心迹借幽遐。

訪陳眉公於舟因共集俞園
相逢各不愧聞聲，一揖舟中見一生。
名士去來關耳目，高人語默遠機情。
禽魚於我心無隔，筆墨窺君道甚平。
自是出山時最少，閒遊未免致將迎。

九月七日蘇弘家符卿要集靈應觀
節物催人昨夜霜，先來高處待重陽。
深秋欲盡偏能好，積水無他但有涼。
草樹層層生晚霽，亭臺步步上清光。
歸途不定風煙外，初菊殘荷共一香。

秋夜集俞伯彭園池
閒園無意作衰天，水氣花陰事事然。
霜後芙蓉猶有露，冬前楊柳暫爲煙。
魚龍夜惜殘秋去，烏鵲寒驚片月遷。
四序棲尋吾欲遍，愛君不獨在林泉。

花山禮銅殿（是僧妙峯造）
一路陰晴屢不分，山中風候易紛紜。
村過數日無紅葉，江近雙峰似白雲。
蛇虎夜深求懺度，鼓鐘人定示聲聞。
可憐世外僧經濟，金火須臾歷劫勳。

歲暮喜董崇相大理至白門
舟車多故敢爲期，相見雖遲勝遠思。
蓄意欲浮成塞默，作書未寄恐參差。
對君又在佳山水，幸我兼當暇歲時。
可謂此番非望外，幾人有約尚天涯。

夜詠彭舉燈下水仙花
紙窻花石自層層，香色團欒共一燈。
不欲上天聊在水（《水經注》：方丈在海中，羣仙不欲升天者處之），只愁經雪乍爲冰。
先春似避寒梅妬，入夜如嫌素月增。
道是洛川神未信，火邊波影有誰能。

臘月十五夜攜酒資約茂之過集彭舉齋中
斗酒家中自不無，就君但覺主賓殊。
歲過此夜誰能再，月比常時欲更孤。
燈火半窻年事在，圖書一室古人俱。
出門看共閒行地，盡是明朝車馬途。

董崇相要過金陵寺登所搆遂有亭（同許伯倫、林茂之）
金陵面面蔣山靈，偶爾孤峯直此亭。
數笏軒楹廉所積，一窻林水靜堪停。
稍離耳目曾經處，但覺煙霜亦異形。
歸路却尋殘照下，回看鍾梵在青青。（以上李校《隱秀軒集》卷十）

戊午元日
時萬曆四十有六年也，過嘉靖曆一載矣。惺生於萬曆二年甲戌，感而賦詩。
尺寸今皇教養身，叨爲四十五年人。
地閒拜手書時日，官缺違心守俸薪（予時擬部，猶支原官俸）。
一夜雪分花五六，兹辰歲界節冬春〔一〕。
敬推祖曆周當始，靜聽天淵聖慮新。
【注】
〔一〕按：「節」，叢刊本作「接」。

夢山中題壁有石引長松天一笑之句起而足之往索彭舉畫
空山雞犬夜無驚，靜者深深獨往情。
石引長松天一笑，橋廻寒瀑月三更。
雲林轉覺幽懷止〔一〕，冰雪能令慧業生。
說向高人資畫理，比來漸喜夢魂清。
【注】
〔一〕按：「止」，底本、李校本皆誤作「上」。從叢刊本改。「上」當係訛脫。

春暮看桃花宿王氏山庄作
春遍郊原恐易終，人情爭向數朝紅。
曾經詠賞心尤戀，未接香光魂早通。
山月一更風雨後，園花半日霽陰中。
忍看歸路飛飛處，較昨來時已不同。

白門逢范長倩學憲賦贈
浮家汎宅偶逢君，各有清機副所聞。
身是今人疑已古，妻能偕隱不妨文。
墨花舊灑炎方雨，囊草新霑震澤雲。
愛爾山中雖欲到，携來煙水暫相分。

正月二十四日始見人家瓶中粉紅梅
塢邊梅信反遲遲，珍重瓶中始數枝。
爲負紅顔成異種，故超素質得先期。
愁同桃李春相見，幸託冰霜晚自持。
一段神寒能立俗，豈因微艶損幽姿。

再登浦口王茂才山樓望石武庫澹寧所造新城
水上樓居忽有城，重來翻覺類新成。
鶯花每次逢長夏，風日無端屬乍晴。
山對層楹還自若，江添睥睨倍多情。
亂帆屢向煙邊沒，去遠參差却漸生。

九日携姪昭夏登雨花臺
節物登高雨未成，閉門聊復愛其名。
客邊難見重陽好，郭外剛傳此日晴。
子姪漸親知老至，江山無故覺情生。
悲秋欲問秋何處，絲肉叢中一雁聲。

三月三日再汎赤石磯勒詩於石
又乘佳日汎餘清，昨夜猶聞風雨聲。
一水恰周城內外，三春半付節陰晴。
舟經花鳥兼山趣，岸寡亭臺稱野情。
珍重磯頭千古石，今年上巳始題名。

六月十二夜吳康虞要汎秦淮同諸子分賦得舟字
不獨今宵可共遊，偶因清暇念淮流。
殘陽漸去方知水，美蔭非多却在舟。
風露半更天盡月，樓臺三伏夜爲秋。
一涼以外全無待，朋侣溪山得自由。

夜出安德門往牛首道中作
出郭千門半欲關，往遊多用此時還。
月離樓榭翻能滿，夜在郊原始覺閒。
草際螢光如曉露，葉邊蟲響作秋山。
一泓清淺滄然去，昨夕身行煙水間。

六月十七日汎溪就青海宗侯水榭看蔣山令弟渤海具舟要往
城中却得蔣山全，始愧從前十數年。
不信遠峯平地是，有如登閣出郊然。
隔烟柳色先秋事，待雨荷香欲暮天。
取次高情生一朴，兄家園館弟家船。

七月十二日宋獻孺招集茅止生烏龍潭新居（同潘景升、林子丘、茂之、譚友夏）
别有寒流四序深，清光片片化爲陰。
天淵一氣何時已，風日同香不可尋。
幽岸秋堪添短筏，斜陽月久待高林。
賓朋亭閣俱無故，情事頻生靜者心。

白門逢周明卿大司農誕辰賦贈
進履今年北斗邊，國稱元老里推賢。
人欣私願尊親合，天篤公家理數專。
魚菽他鄉三黨會，桑蓬夙昔四方緣。
蒼松莫道風霜肅，處處垂陰歲歲然。

再過錫山訪尤時純
愧近君家到未能，塔燈南郭見層層。
十年驚換新兒女，再别彌知重友朋。
風味漸親朝慧水，夢魂先報夜毘陵。
時危各作山中計，此興從兹豈易乘。

夜步長橋
去愛長橋似大隄，歸途猶未甚嚴淒。
月過晦朔方能好，日見賓朋以次齊。
豫惜晴天舟信宿，果逢清夜水東西。
寒城內外斯須遍，一棹光中意反迷。

訪王聞脩年丈
一棹苕煙返自如，㳂洄數息得幽居。
新携登汎情無已，追味溪山話有餘。
别後欲窺人外意，到來先覩案頭書。
問君婚嫁垂終日，可許當予作父初。

過文啓美香草垞
入戶幽芳小徑藏，身疑歸去見沅湘。
一廳以後能留水，四壁之中别有香。
木石漸看成舊業，圖書久亦結奇光。
君家本自衡山出，楚澤風煙不可忘〔一〕。
【注】
〔一〕按：「風」，李校本誤作「周」。

虎丘訪章眉生看殘雪作
婁門雪未達明朝，到此泠然尚動摇。
竹半夕陽隨客上，巖前積氣待人消。
餘寒入臘留相護，遠色兼晴坐可邀。
想爾昨曾登望處，紛紛親見下層霄。

讀元歎詩不覺有作
詩亡豈遂絕眞詩，喜得其人一實之。
怒罵笑嬉良有以，興觀羣怨想如斯。
禽魚鳴躍叢淵下，草木勾萌雷雨時。
巧力非天亦非我，後先機候可能思。

贈丹泉周翁（時年八十二）
聞名久不信同時，敢謂今朝眞見之。
萬石轉丸如未動，羣賢落筆即相知。
兒皆白首身無恙，意在青山夢亦隨。
豫指餘年申後晤，勞勞翻慮我愆期。

還至無錫再晤鄒彥吉先生
歸帆猶帶别時霜，道路無多計日長。
遊盡未殘山雪影，到遲堪待澗梅香。
念予寒夜舟何處，對此良朋水一方。
但記去來皆見月，中間陰霽亦相忘。

二月三日重過靈谷看梅（王觀宗招，同方孟旋諸子）
常年花事不曾難，今歲重來始得看。
風雨半春留好日，香光二月出深寒。
叨陪索笑遲何憾，共念攀尋滿欲殘。
幽賞先教聞見靜，澗邊步步踏松湍。

陳中丞正甫自晉貽書白門極爲相念感答時將以南少司農蒞任於此
十年逵漸陸沈間，屢見時情國步艱。
如某一官何足道，惟公千里亦相關。
圖書頗愧封疆苦，花鳥微霑歲月閒。
重地安危元老在，暫容流寓不須還。

題小東山贈王翁（翁新買此山，其子搆亭其上）
三十年前解綬還，今朝才有小東山。
四時花月寒暄裏，百里耕桑坐立間。
微祿買山言未易，佳兒扶老命維艱。
所期杖履長無恙，歲得從君一度閒。

題葛澹淵廷評署中巢居
古查覆水即巢居，流影交加荇藻如。
魚鳥不爭人事外，天淵無禁吏情初。
閒看早燕來稱賀，拙引春鳩與共廬。
俯罷鷇音何所寄，釣磯仍借一枝餘。

喜湯嘉賓司成至白門晤宿燕磯舟中（同潘景升）
默然對揖已無窮，何似音書日日通。
十載形魂凡屢定，一舟情事不堪終。
别經覆雨驚濤後，見在清風朗月中。
幾欲過從托心口，君來予往亦相同。

白門病中送尹子求先生解蘇松兵備任歸里
舊帆又泊石城津，出處殊途隔歲身。
師友剛離逢病日，邦家多故羨歸人。
自來薄俗生文物，難以孤情久世塵。
一簣未成聽君去，東南後慮不遑論。

章章甫自中州至白門過訪行及一月聞有言予死者
意外崎嶇命駕身，幾爲白馬素車人。
雪霜路不盈千里，生死情先亂一旬。
尊酒由今思往日，篋詩自臈到新春。
重逢豈必論他故，一别如兹已愴神。

二月初五日重看靈谷梅花
依然松外澗邊梅，十日之中兩度來。
晴雨莊嚴孤格韻，冰霜呵護萬條枚。
容予無事頻頻看，恣爾多情緩緩開。
猶恐幽香尋未遍，翻因迷路得㳂洄。

冬夜集吳體中中丞西園觀劇（同魏士爲、潘景升）
歲寒園古自蕭森，隨意烟霜水木深。
城裏慣看山四面，冬來初見月千林。
佳人文士皆幽侣，歌板禪燈各道心。
六載白門將去客，後庭密賞却從今。

蕪湖立春〔一〕（辛酉十二月二十五日）
七日途中序暗移，故鄉風物已孜孜。
園梅太早難相待，堤柳雖疎不肯垂。
除歲春生微雨夜，客舟家共一燈時。
入閩歸楚明年事，此際茫然不敢思。
【注】
〔一〕李校：以下二十六首録自《遺稿》卷一。

陸君啓衙齋望廬山晴雪
山下齋頭遠漸平，春光明滅遞相生。
千峯别作空中色，萬象俱爭雪後晴〔一〕。
散比輕煙微有着，懸如亂瀑但無聲。
匡君自捧全身出，免却衝寒頂上行。
【注】
〔一〕按：「象」，李校本誤作「家」。

訪曹能始潯陽所住却寄
興來興止去留身，買宅潯陽却反閩。
亭館偶然來好友，江山終自待高人。
近營謝墅鶯花穩，久識匡廬面目眞。
未必君平今可得，賞文析義不無因。

李守初司李招飲赤壁賦贈
幾番還往未曾留，乘暇登樓當入舟〔一〕。
我愛是時偏值夜，君言此水更宜秋。
苦邀翰墨存名蹟，常恐琴尊失勝流。
歲序書來成妙合，却逢壬戌又同遊。
【注】
〔一〕按：「當」，李校本作「將」，校曰：翠娱閣本作「當」。今所見《遺稿》、翠娛閣本皆作「當」。

賀可上居士曾爲予說楞嚴大義癸亥從予閩署重爲披剝予出按部歸遽爾言别感賦一詩
承事淵人屢未明，多慙夙昔善根輕。
密因每向臨時吐，大悔方從别後生。
共坐夏秋無半月，相從閩楚幾千程。
他時儻接如來水，恰是今朝報子情。

裴村望武夷山作（壬戌四月入閩）
始信登臨事亦艱，入閩遙揖此溪山。
森森已自成簪導，歷歷非惟列髻鬟。
衆壑同時分早暮，一峯隨處見靈頑。
天工人巧無從說，元氣淋漓斧鑿間。

訪曹能始園居
選勝高低有所因，入門魚鳥始相親。
扁舟轉見山多面，一水圍周閣數巡。
幽感亭橋先入夢，天人宮館本隨身。
浣溪夔府俱留宅，遊止蕭然意屢新（君有宅在廬山）。

商孟和送予還楚憇茶洋驛澗亭有作奉和
勞勞暫止意無加，忽值山亭小澗斜。
屋裏聞聲驚夜壑，墻頭飛片覓春花。
爲官興盡仍求友，送客情深欲到家。
歸路漸看酬對少，身心隨處入幽遐。

别武夷山
九曲將終奈若何，豈應歷遍意無它。
花爭麗日誰能後，鶯惜新聲不肯多。
因想未忘知在夢，居遊難卜且留歌。
買田築室良非易，珍重機緣一度過。

飛來峯（有引）
飛來峯者，峯飛來，界處靈隱、天竺間者也。內靈外朴，變幻千端；横闊豎高，據蟠兩寺。去乘願力，如隨一錫飛來；住值機緣，曾喚雙猿使出。有石皆佛，莊嚴數過恒沙；無洞不僧，梵誦聲流燈鉢。心起怖驚，詩存悲仰。
何處中宵失此峯，風雷相送鬼神從。
隨方所止原無擇，有地誰除恰可容。
千佛身生巖面面，一燈影出洞重重。
誦餘耳往聲來際，同食難分兩寺鐘。

王岵雲大司馬六十
國步多艱敢引年，功高勞苦暫歸田。
三韓表餌臣心竭，百畝桑麻帝寵專。
屈指春秋纔六十，藏胷組練尚三千。
應知雪恥分憂意，已在宵辰拊髀先。

閩歸屢過寒河始有此贈（十月十五夜作）
每經信宿意難諼，盡室何脩住此園。
月出初冬知夜好，風來半樹覺秋存。
影移徑竹如他處，響落溪煙只一村。
予始得歸君欲去，孤燈珍重水邊言（時友夏將入京）。

其二
漸熟新居似宿成〔一〕，到家未久幾經行。
冬留殘霽添山色，月帶初寒照水聲。
橋徑尋常開别想，亭臺隱略換佳名。
誅茅向欲分餘地，我住君來異日情（予欲搆軒園中，來即居之）。
【注】
〔一〕李校：「熟」，翠娱閣本作「入」。

三月三日（是日欲雨）
上巳年年士女情，怪予懶出水邊行。
鶯花所在原無主，風雨相遮尚有名。
不爾良辰何草草，因之靜理亦生生。
小樓臨眺依稀處，江影山光未隔城。

癸亥自閩歸過白門訪夏正甫年丈不值今將遣候適聞其調銓部報故有末二句
歸舟無故泊金陵，欲與君言竟未能。
往事自堪留古道，微官何足累良朋。
交難絕處情爲贅，名漸消時福或增。
孤直請從知己始，彈冠久恥說同升。

遣使吳門候徐元歎云以買岕茶行
猶得年年一度行，嗣音幸借采茶名。
雨前揣我誠何意，天末知君亦此情。
惠水開時占損益，洞山來處辨陰晴。
獨憐僧院曾親焙，竹月依稀去歲情（元歎有《虎丘竹亭僧院焙茶見寄》詩）。

寄懷范長倩念去年過訪不值
歸途曾記到門前，君去黄山或偶然。
張廌似先逃入竹，子猷原不欲回船。
鶯花獨對仍三月，雞黍相逋又一年。
何日好懷重補却，吳天楚水亦隨緣。

同遊肩生年丈陪丘毛伯年丈宴集王孫園共得遲字（二君俱官侍御）
意外章江邂逅時，風吹語斷各安之。
别來覿面良非易，見後掀髯敢道遲。
驄步不殊何所避，鴈行曾附又相隨。
可知字字生寒色，一日清霜借莫辭。

病中聞顧醒石年丈解督學任南歸驚起賦别（時秋試）
偶憶蓴鱸去不謀，茫然無暇問其由。
憐予未起三秋臥，幸爾猶傳數日留。
女欲結褵慈母别，師將撤帳後賢憂〔一〕。
他時節鉞重來楚，門下公卿正黑頭。
【注】
〔一〕按：「撤」，諸本作「徹」。從李校本改。

王以明居士訪予江夏送之南遊〔一〕
客裏朋來病起初，足音遙聽宿疴除。
長途亟亟相思友，暮景惓惓未刻書。
哀我多聞生有漏，乞君一語度無餘。
入山期定歸宜早，好共維摩丈室居。
【注】
〔一〕按：「遊」，李校本作「楚」。

聞友夏下第喜其五弟正則薦鄉書〔一〕
看君諸事稱心多，歷試其如一第何。
囊璧身藏疑化石，園荆手植轉成柯。
兄兼父教收全績，母見兒歸豁積疴。
門內乘除堪悟取，讀書學道更無它。
【注】
〔一〕按：「五弟」，李校本二字前有「第」字。

過王幼補感賦
老來相對似殘冬，親串雖存漸下舂。
喪子君猶餘碩果，爲官予已見龍鐘。
鹿柴無恙經年别，雞黍依然舊日供。
但得長留衰病在，莫辭邨市互過從。

賀可上自南都過訪爲予疏性相大義賦詩志感
寒江歲晚踏蕭森，不是懷人命駕心。
半月殘燈晨夜少，一年遠札鴈魚深。
肯將口耳虚高義，自辦肝腸領妙音。
此别敢忘霜雪裏，束書載筆特相尋。

友夏歸同賀可上及五弟快訪之
親健家安又故園，依依帆影戀前村〔一〕。
甘遲上國三年薦，喜共寒河一夕言。
遠友來逢書劍返，小童迎報菊松存。
時情遊倦初看斷，明眼閒心好閉門。
【注】
〔一〕李校：「前」，翠娱閣本作「家」。

除夜同胡元振王子雲李宗文守歲江夏客寓
積幾宵晨過五旬，爲官爲客半生身。
隔年煖氣迎新歲，連日晴光作好春。
燈燭無多今夕語，主賓全是異鄉人。
尋常悲樂言朋友，此際相依始覺親。

早春寄書徐元歎買岕茶
含情茶盡問吳船，書反江南又隔年。
遙想色香今一始，俄驚薪火已三遷（歲一買茶，今三度）。
收藏幸許留春後，遵養應須過雨前。
何處驗君親采焙，封題猶寄竹中煙〔一〕。
【注】
〔一〕按：「寄」，李校本作「記」。

早發池州超青陽望九華〔一〕
菲微昏旦候初分，霞染輕嵐半似醺。
絶境未遊中後約，名山乍識證前聞。
殘暉露洗巖頭月，新样風呈洞口雲。
螺髻蛾眉（俱九華峯名〔二〕）晴可數，烟中九十九峯紋。（以上李校《隱秀軒集》卷十一）
【注】
〔一〕李校：録自明顧元鏡《九華志》卷六。
〔二〕按：「峯」，李校本誤作「巖」。

五言絕句

友夏齋中看折枝海棠
連睡辭新壘，含顰憶故枝。
一番濃顇意，絕似馬嵬時。

嬾石（爲胡彭舉賦）
片石能飛來，舉體似不惰。
飛來不肯去，名嬾亦自可。

其二
舞蹈理袍笏，端坐不答拜。
爾顚予亦嬾，同病了不怪。

題范素容所作孟和蘭竹畫扇
南國多蘭竹，風煙寫未眞。
沅湘魂一段，消付管夫人。

至巫山
不歷巫山曲，焉知楚塞長。
巴東行二日，纔到古高唐。

茶詩
水爲茶之神，飲水意良足。
但問品泉人，茶是水何物。

其二
飲罷意爽然，香色味焉往。
不知初啜時，從何寄遐賞。

其三
室香生爐中，爐寒香未已。
當其離合間，可以得茶理。

前懊曲
錦衣亦有寒，肉食亦有饑。
安知怨曠日，不在合歡時。

其二
畏君知儂心，復畏知君意。
兩不關情人，無復傷心事。

其三
所願謂儂癡，所願謂儂薄。
剪刀斷君情，歡怨無由作。

後懊曲
女子惟一身，丈夫百爾思。
星中露中事，來問儂底爲。

其二
郎自志心人，不用頻鍥臂。
儂命郎所爲，好醜作儂計。

其三
竊玉移花事，臥薪嘗膽情。
保郎無得失，天知郎至誠。

自題桐陰圖贈莊若侯明府其尊人鶴坡予同年〔一〕
高低不作林，烟雨自深深。
託庇名高士，濃陰兩世心。
【注】
〔一〕按：「同年」二字，李校本其下有「友」字。

倣王孟端筆意寄閩中許玉史〔一〕
入夏寫秋色，溪山氣已悲。
計予書到日，是子卷開時。（以上李校《隱秀軒集》卷十三）
【注】
〔一〕李校：録自《遺稿》卷一。按：「倣」，李校本作「傚」。

七言絕句

秣陵桃葉歌（并序）
序：予初適金陵，遊止不過兩三月，採俗觀風十不得五。就聞見記憶，雜錄成歌。此地故有桃葉渡，借以命名，取夫俚而眞、質而諧，猶云《柳枝》《竹枝》之類，聊資鼓掌云爾。
覆舟春半望雞籠，玄武青青隔雨紅。
古寺夕陽流水外，遊人不信是城中。

其二
女兒十五未知羞，市上門前作伴遊。
今日相邀佯不出，郎家昨送玉搔頭。

其三
朱樓畫舫隔垂楊，各住兒郎各女娘。
不知河房看船上，不知船上看河房。

其四
麥苗春淺互高低，滿目青黄望未齊。
畚土挑來錢四十，丁公募扢上河堤。

其五
四月鰣魚不論錢，千錢劣得一時先。
河邊挑向城中去，走到城中減半千。

其六
千金舊院愽嬌歌，車馬輸他狗洞多。
阿母私嗔門冷落，埋名偷住上新河。

其七
小合輕囊貯甲煎，自温舊火試新煙。
休論爐底名香價，一碗爐灰買百錢。

秣陵桃葉歌六首〔一〕
桃花春水燒秦淮，油壁珠簾障六街。
隊隊三吴輕俠子，大冠廣袖淺頭鞋。
【注】
〔一〕李校：録自明姚旅《露書》卷九《風篇中》。據姚旅《露書》云「鍾惺《秣陵桃葉歌》共三十六首」，今録本書未收之六首。按：李校本題作「七首」，蓋《露書》所錄「小合輕囊貯甲煎」篇，已在前組詩中，今不復計。

其二
踏春南陌女同車，羅綺椎荆雜廣除。
夫出他家擡婦媪，留錢妻出僱肩輿。

其三
排當食肆密成圍，餖飣零星太細微。
十歲女兒能適市，一錢買得兩般歸。

其四
一派青樓晝掩扉，蕪湖新去未曾歸。
應門只説新歡至，還住棲霞與燕磯。

其五
呼兒紳纸墨加濃，不論偏鋒與正鋒。
但要乞君題數字，近詩書似大詞宗。

其六
衲子稱詩也不妨，西方亦自有詞場。
開函首檢新題額，春日邀同某部郎。

有贈
閱盡朱門與狹斜，綠珠弟子舊名娃。
縱懷玉篴他家去，忍聽尊前說石家。

僧至自五臺得座師雷太史書
悔從暇日負名山，接得涼雲片片閒。
向肯相隨拚一月，此時應共此僧還。

其二
渴筆摩崖幾處拈，山僧去後解莊嚴。
歐公自寫遊山記，不必銀鈎借子瞻。

蜀道九日
累日登山不記重，峽中九日客中逢。
只今輿馬平平處，何止家園上上峯。

早發成都出西郊
萬里橋頭稍稍西，雞棲虎落信高低。
沿城一派青青路，昨日從兹問浣溪。

其二
細水平橋著處宜，薄煙疎竹曉離離。
野人置屋溪流上，身住仙源知不知。

喚魚潭
澄潭鈎餌自來無，慣聽沙彌拍手呼。
亦是遊魚耳根鈍，千年長被俗僧愚。

七夕
一局殘碁運幾終，仙凡甲子不相同。
安知河漢經年别，不似人間一夕中。

次夜
秋盡山寒尚不生，月明尤自益秋清。
不知昨夜游非偶，請聽今宵暮雨聲。

答彥先雨夜見柬
蕭然形影自爲雙，旅況鄉心久客降。
歷盡嚴霜如落葉，聽多寒雨只踈窓。

其二
漸無存没鄉中夢，慣歷寒温客裏身。
一片猪肝稱地主，去留如此易依人。

題李長蘅寒林圖
蒼然一片深寒裏，纔著蕭踈四五株。
但作千林風雪看，淒聲遥影不曾無。

丘長孺將赴遼陽留詩别友意欲勿生壯惋之餘和以送之
曲突何曾勸徙薪，烽烟桴鼓重邊臣。
全遼三五年中事，爛額焦頭半楚人。

其二
近來宣大報粗安，封欵羈縻似不難。
火食屋居非一日，此中難作卜酋看。

其三
自顧平生稍稍酬，不須更論及封侯。
只兹拚死輕生意，洒盡膏粱筆墨羞。

其四
一着戎衣事事輕，君恩除却即交情。
看君已斷身家想，猶記留詩别友生。

其五
借箸前籌戰守和，較君當局意如何。
豈應但作旁觀者，預擬鐃歌與挽歌（長孺有「諸君蘸筆懸相待〔一〕，不是鐃歌即挽詩」之句）。
【注】
〔一〕按：「蘸」，諸本作「醮」。從李校本改。

答友夏問伯敬南姬生子消息
親捧明珠早付郎，置身何異在君旁。
却教天上徐徐送，暫緩人前喚阿孃。

其二
照水桃花不肯寒，貪看結子畏花殘。
那知今日纍纍後，仍作春花二月看。

歸經玉泉
猶是山中九月秋，來時流水夜中幽。
泉聲不在有泉處，曾向林蟬嶺月求。

歸經蒙惠二泉
始見山前光滿林，泉流秋氣月邊深。
依然寒照此流水，再踏孤光何所尋。

至京山與友夏别
八月出門冬已臨，别時未滿共遊心。
憐秋不欲言秋去，但指山山秋色深。

桃源洞
商山海上半秦民，何獨桃源是避秦。
滿洞仙人一漁子，翻疑漁子是仙人。

其二
桃花一水出何期，一日驚聞所未知。
歸問漁郎洞中事，桑麻雞犬甚無奇。

沅州見芙蓉
來日初秋秋已周，依然殘燒在汀洲。
南荒寒晚霜應煖，肯讓芙蓉紅一秋。

畫蘭詩
丘壑胸中又筆端，每從捧研得相觀。
縱然寫就疑郎代，别出心情學畫蘭。

其二
天然向背不求工，風日陰晴阿堵中。
香色各隨人所近，有情難與衆花同。

其三
曾賜宜男草自栽，國香夜夜夢中來。
精誠再託閒揮染，應結今生筆墨胎。

其四
幽心無改貌推移，歲月寒温不可知。
今日微芳難記取，自傳粉本待他時。

題尤時純農服小像
襏襫祁寒暑雨身，别將憂樂寄精神。
記從何處曾相識，七月豳風內一人。

冬夜苕溪看雨後初月兼有懷贈
苕溪夜夜可言秋，雨止晴初但一幽。
一縷遠山中有幾，半爲光艷半爲愁。

其二
怯寒喜霽一痕移，早出姍姍反似遲。
君自乍看兼後至，怪人藏露不多時。

彥吉先生席上觀劇贈周郎
獨絲抽半琯灰過，四坐冥冥但有歌。
一縷風中香欲去，燭燈影裏占無多。

其二
乍見聲聞好女身，寒空一葉下無因。
可知今夜登場者，却是前生顧曲人。

題畫（有引）
向寄友夏《寒河圖》，多其位置，竹樹陂岸，不寒河不已。病起偶得佳紙，作一古樹，不覺高出於紙，茅齋之外，不益一物，空處忽露半舟，曰：「此寒河也。」戲題而寄之。作文之法亦如此。
孤樹何曾近寸波，偶添舟影即寒河。
高人宛在茅堂裏，却悔從前點染多。

桃花下見盆中水仙花開獨妙贈以四絕（予曾詠水仙，有「先春似避寒梅妬」之句。夫避妬誠有之，能保春時不與梅同花哉？花在梅後，仙乎，仙乎！吾知免矣。前二首悔予術之踈也）
偶向殘冬遇洛神，孤情只道立先春。
今從九月過三月，疑是前身與後身。

其二
物值同時妬亦宜，梅花今見子離離。
相逢洞口千紅裏，素影當前君不知。

其四
萬花如燄柳如煙，常恐冰綃畏不前。
曾在水邊衣不濕，可知入火不能然。

其五
每笑梅花太畏喧，一身自許歷寒温。
春風特念冰霜後，邀與春花共慰存。

新月要彭舉試茶辭以睡有詩自嘲和之
香色封題爭好春，濤聲來處月痕新。
高人祇當前宵雨〔一〕，猶作幽窓臥聽人。
【注】
〔一〕按：「祇」，諸本作「袛」。從李校本改。

戲題畫
紙墨初乾米酒隨，此生醉飽不須疑。
雙荷葉竟先收去，共待添丁暫忍饑。

幔亭峯〔一〕
幔收亭去一峯存，杯酒區區眷屬恩。
偶悟仙家煩惱處，吞聲風雨送曾孫。
【注】
〔一〕李校：以下十二首録自《遺稿》卷一。

大王峯
靈朴端妍各一方，冕裳終立水中央。
神仙不出凡胎骨，自是人間帝與王。

翰墨石
往來詩客畫師身，一笏懸煙獨自珍。
閱盡遊人終不與，千年巖壁墨磨人。

仙船（在藏峯壁中）
因巖刳木戲爲船，更著危橋閣半煙〔一〕。
有意欲添疑一段，不居溪畔不天邊。
【注】
〔一〕李校：「閣」，翠娱閣本作「各」。

小九曲
零星數石互因依，面目非無具體微。
過眼經心難記取，小存樣本待君歸。

呼來泉（在御茶園內，製茶最佳。每茶時，令衆以金鼓揚聲，呼曰：「茶發芽！」泉即至。一名通仙井）
水愛靈芽聽所需，每隨茶候應傳呼。
從今不作官家物，臺上猶能喚出無。

仙掌峯
一壁能專數折流，朝煙夕照未曾周。
分明有指無伸屈，數盡來人又去舟。

陷石堂（石堂，寺名，陷於宋天聖間，墜石頽倚，遂爲小桃源橋洞）
數窮劫壞佛居移，橋洞横斜陷石爲。
借作桃源門自可，就中成毀不須知。

百花莊
尺寸荒園盡種茶，山中二月恨無花。
誰知買地營香國，自有閒情别一家。

開殘梅花
湖上尋梅過仲春，花前已是後期身。
誰留片影孤山側，欲伴桃花欲待人。

未開桃花
西湖三月看花舟，看盡桃花不肯留。
今歲特教遲數日，清明上巳在前頭。

熱甚偶憶去歲過吳門閱徐元歎所藏周武王扇暍圖
四海清涼玉露林，道傍偏念一夫深。
從官不敢輕陰立，天子停車赤日心。

乙丑藏稿〔一〕
沿廻十五六年中，早晚長安局幾終。
陰晴俱從中路變，教人何處學占風〔二〕。
【注】
〔一〕李校：録自翠娱閣本卷五。
〔二〕按：「占」，李校本誤作「古」。

其二
拊心打手事塡胸，日暮途遙莫適從。
新報初傳朝事變，書空咄咄未開封。

其三
閒尋近事剔銀缸，百感中來不可降。
誦到楞嚴經半偈，虚聲隨意落寒窓。

其四
故事聞言引咎辭，年來老子貴頑痴。
誰知聖主偏遺耳，别有能明四目時。

其五
嘆笑蜉蝣楚楚衣，如兹朝暮未爲非。
黄扉綠野平生意，直得今來一放歸。

其六
兩朝起廢日無虚，事定當年賜玦初。
莫訝一時多逐客，也留他日備徵書。

其七
風波意外各驚鳧，三窟經營在半途。
倉卒前功眞可惜，眼前接手一人無。

其八
千尺孤松不可躋，須臾忽具鵲巢棲。
憑高下視身無幾，不必兒童更去梯。

其九
謀成何事不能偕，轉眼從中處處乖。
閉閣亦須深自省，莫教閉日怨風霾。

其十
汲井無多水一杯，燎原烈烈一時催。
而今無限題門意，不必終身是死灰。

其十一
河清難俟蠖難伸，祿位終還壽考人。
歸語兒孫勤禮祝，但留父祖百年身。

其十二
崑崗一炬已俱焚，三獻宫門日有聞。
今日行藏須早辨，他時完缺更難分。

其十三
目下寒暄不必論，從來雨覆與雲翻。
情知有返春明日，今日天涯出國門。

其十四
一番封殖一摧殘，閒眼閒身穩坐看〔一〕。
簷霤繇來尋舊跡，暫時得意莫彈冠。
【注】
〔一〕按：「穩」，李校本誤作「隱」。
〔二〕按：「霤」，諸本作「𥰣」。從李校本改。

其十五
巢卵相依出入間，焚林更覓故居艱〔一〕。
歸途羣鳥遙呼問，只道高飛倦欲還。
【注】
〔一〕按：「艱」，李校本誤作「難」。

其十六
分飛只似矢離弦，袍笏倉皇簡未全。
開篋乍驚腰下物，原來金玉故相懸。

其十七
一身事外一逍遙，展畫繙經去日銷〔一〕。
閒閱有明諸廟錄，開緘怯到武宗朝。
【注】
〔一〕按：「畫」，李校本誤作「書」。

其十八
呼引同升慶拔茅，薰蕕亦覺太分淆。
似知有棄須多取，收及茶苗惡竹梢。

其十九
簪筆原堪備鐸銚，中丞何事代牢騷。
就中妙着看先後，不必紛紛下子勞。

其二十
未遑隨例唱驪歌，自是天威引避多。
從古逐臣原有體，當時賓友少相過。

其二十一
偶爾株連莫怨嗟，騎驢歸問故侯瓜。
勉留異日相逢面，共看京都去後花。

其二十二
不記玄黄戰幾場，謀身得失定相當。
身名俱有人無恙，秪見紛紛佐鬭場。

其二十三
還里知交各寄聲，俱云望重一身輕。
誰知堅坐平生意，不愛區區勇退名。

其二十四
先朝要路若晨星，雨露雷霆總不形。
天子從來唯穆穆，無言無事是威靈。

其二十五
捫蘿覓徑隔層層，疾足先登亦自能。
最是一班難上下，乘虚未半壁先崩。

其二十六
同時諸老與深謀，何得長沙獨見留。
能保朝無甘露變，不須去婦得重收。

其二十七
離羣失路亂投林，困極繇來不擇音〔一〕。
得意之鄉偏勿往，行藏别自有深心。
【注】
〔一〕按：「繇」，李校本作「由」。

其二十八
携手同歸北又南，重來相見髩鬖鬖。
作官太速翻無味，且待喉間橄欖乾。

其二十九
徘徊寵辱總□□，龍德先明見與潛。
納履正冠原不避，中人瓜李不須嫌。

其三十
順風舟水若相啣，此際何人守一岩。
今日也須停一步，讓他快使片時帆。

送荆延卿罷丹徒令歸〔一〕
如君不去欲何云，聲酒山川半屬君。
不信身爲方外吏，閒時看取舊彈文。
【注】
〔一〕李校：録自《茗齋集》附《明詩鈔》卷九。

送菊〔一〕（二首）
北土寒多菊反先，尚留春色至明年。
幽香不待冬催盡，歸在繁霜十月前。
【注】
〔一〕李校：録自《盛明百家詩選》卷十二。

其二
香色非無意態斜，江南籬落正交加。
安知不共歸舟去，更住金陵隱者家。

春暮唯心庵送僧還蜀〔一〕
桃花半城柳花增，春去僧房却送僧。
謾説牛頭詩句好，少陵曾未到金陵。（以上李校《隱秀軒集》卷十四）
【注】
〔一〕李校：録自《皇明百家詩選最》卷八。

遊岑公洞五首有引〔一〕
洞在萬縣，隔江半里。廣十五丈許，深如廣之數。懸一石，奇甚。卷首銳末，連蹇如芝，泉覆流其上，即岑公泉也。左一池畜水其頂，平如聚榱。顶外即田，明吴人陳子兼方伯有「灌芝泉」「萬年芝」二大石刻。池左上刻黄魯直二「絶」字，法醇古。招予遊者，爲邑令雲衢方君，予同郡故人也。萬曆辛亥九月十八日。蜀多陰，是日暄霽。
幾道分流共一聲，清泉終古漱華苹。
洞中結搆皆如屋，屋下張筵屋上耕。

其二
泉爲晴雨石爲芝，如此巖無杜老詩。
多少無名佳洞壑，岑公不住不曾知。

其三
昨者過詢杜甫居，曾無赤甲白鹽書（張■（王兑）有大書「赤甲白鹽」四字，今不見。）
此中却有黄陳字，只此東屯遠不如。

其四
也是貪幽住此源，翻緣幽勝往來煩。
仙人總不留聲迹，何有遊車日日喧。

其五
山水宿生多係惹，登臨有主必低徊。
曾過勝迹堪追味，乍識幽棲若再來。（以上李校《隱秀軒集》卷十三）
【注】
〔一〕李校：録自明杜應芳《補續全蜀藝文志》卷十《紀行》。按：今所見《續修四庫全書》所收、國圖所藏《補續全蜀藝文志》卷十皆無是五篇，不知李氏所見何本。待考。

五言排律

甲子歲冬作
山岳中宵徙，冰霜烈日生。
豈知原有故，秪覺大無名。
默默非人力，囂囂自物情。
慼欣家異向，詫嘆户同聲。
屢變終歸盡，羣疑不欲平。
尺波滄海立，寸穴大隄傾。
口詫冥鴻去，心危仗馬鳴。
機緘宜早辨，耳目莫徒驚。
疾步行俱亂，温詞禮未成。
從來談出處，窮路始分明。（李校《隱秀軒集》卷四）
【注】
〔一〕李校：録自翠娱閣本卷二。按：此係律詩，而李氏從翠娱閣本編次，録之古詩卷中。

觀象臺銅渾天儀刻漏
製出何人手，年標異代君。
篆存科斗跡，班上鷓鴣紋。
古瓦棲朝露，孤楹抱宿雲。
九金來禹牧，七政準堯文。
候較吹葭審，躔從累黍分。
當時甘石輩，心目太精勤。

送湯去執從程時鳴明府之鞏縣應其館聘兼柬時鳴
不忍舍君去，胡爲復勸行。
暫緣俯仰計，强割别離情。
所賴賢明府，伊予舊友生。
依人占識鑒，食力見幽貞。
明發即千里，今宵坐幾更。
不知書記外，暇日亦何營。

北郭十方菴有荷數陂列樹垂蔭日中移坐月出始歸
稍入清泠國，身心濯衆香。
野穠魂欲醉，池靜影堪涼。
葉際窺千佛，花前對六郎。
好風微報月，空水薄如霜。
湖晚收殘暑，林秋戀夕陽。
淨居非郭外，歸路不深防。

溪晚
浩渺秋難望，平林但遠烟。
山楓紅隔寺，谿水碧迎船。
寒犬喧疎店，驚雅亂晚天〔一〕。
僧歸殘雨外，笛散夕陽邊。
幽思宜孤往，高情多所捐。
不知吟眺後，何事亦淒然。
【注】
〔一〕按：「雅」，李校本作「鴉」。

送龍君御觀察再之湟中
戎馬湟中地，如君往詎宜。
從來要害處，特用老成爲。
天欲優文士，途方喙屬夷。
輕車原熟路，緩帶且荒陲。
簡練屯田議，悲涼出塞詩。
朝廷倚充國，枕席過王師。

晴
積陰時亦豁，敢作喜晴詩。
秋雨愁人慣，朝暾恐我欺。
嵐收皆有漸，山霽或無疑。
稍聽雲安近，尤宜日出遲。
垤暄行蟻逸，江暖浴鳧知。
半月成都路，從兹諒可期。

舟晚
舟栖頻易處，水宿偶依岑。
岸暝江逾遠，天寒谷自深。
隔墟烟似曉，近峽氣先陰。
初月難離霧，疎燈稍著林。
漁樵昏後語，山水靜中音。
莫數歸鴉翼，徒驚倦客心。

夔門即事十韻
井邑經夔府，川途盡蜀徼。
山容皆鐵石，民事止漁樵。
竹柏巖喧寂，雲烟壁晦昭。
江流天欲去，舟過峽相招。
岸遠猿投礫，枝危鳥搆橋。
菑畬穿石隙，籬舍繫峯腰。
積磧居難定，頽沙土易嶢。
冬衣資野葛，晚爨就山條。
燒圃蔬爲果，烹泉茗雜椒。
惜哉形勝地，風物亦蕭蕭。

入邑往還宿徐乾之北庵皆不值
此地經來去，空庭廢送迎。
三人猶共宿（時與劉、艾二生偕），一月再經行。
主客皆無意，眠餐較有情。
蛙喧終不俗，鶴病自然清。
感寂幽人性，中邊靜夜聲。
向時初吐月，重見或殘更（前宿以五月初七夜，今爲二十六夜）。

夜汎
始來驚晦靄，久乃快森沈。
月迥頻生浦，霜輕未滿林。
孤光澹何止，萬象窈然深。
烟水開人意，秋冬警我心。
滅明波異狀，喧寂夜同音。
但見扁舟入，無由識所尋。

課除後園艸屋客孟和茂之二首
園荒吾且廢，君曰可幽居。
愛此山川意，兼爲朋友廬。
纔因稱賞後，稍事掃除初。
竹樹行將乞，榛蕪以次鋤。
繁宜先去甚，淨亦自成虚。
到處有衡泌，遊棲常晏如。

其二
爲此已云晚，從今漸亦清。
重編籬有法，頗去草無名。
居僻交宜恕，朋來趣共生。
牀移庭最淨，杖就樹初晴。
疎密因時取，縱横各意成。
閉門幽豁處，山月不難明。

臨潁署中和商孟和看含胎牡丹之作商閩人（閩鮮此種）
國色多珍重，尋常不入閩。
洛中生長慣，炎服見聞新。
忍艶過寒月，留香與晚春。
避藏含意處，矜愼待年身。
幸爾相逢日，當他未嫁辰。
韶華雖少小，情貌已清眞。
有似南君子，驚看北婦人。
等閑籬壁物，易作魏姚論。

宿固城店同孟和作
可緩今宵發，無多二日程。
一眠安苟且，有友不淒清。
雪曙先於月，霜繁後必晴。
餘寒浮欲出，積氣靜初平。
僕馬勞堪息，興居簡自輕。
縱非前路暮，吾意詰朝行。

癸丑春晤别同門諸年丈感贈（時在都者爲陶不退、鄒臣虎、葉讓卿與予〔一〕，入計者爲何昆謀、喬君求、文天瑞、張爾荷、史敬勝）
蘆溝師友别，二十一人全。
列職俄中外，浮踪輒後先。
蓬飄不必論，木折獨淒然。
重晤非今夕，難同是此筵。
昔遊無半與，相去祗三年。
又復紛紛往，天涯若箇邊。
【注】
〔一〕按：「與予」二字，李校本絕句屬諸下句首，誤。

五月十六日集十方菴水邊（同尹孔昭、魏士爲、謝耳伯、繆當時、羅玉檢、陸君啓、王貞含）
一回來憇此，景事一回加。
園果閒中子，池蓮意外花。
茶瓜僧地主，烟火寺人家。
蒲葦風皆去，鷗鳧浪與斜。
坐頻過好鳥，歸定准昏鴉。
山雨殘陽後，幽香發水涯。

秋後五日題柬長安諸友
立秋在六月，是以不知秋。
似見木微脫，才驚火欲流。
辭家爲客幾，半載四時周。
一鶴唳幽獨，亂蟬鳴旅愁。
良朋偏易别，薄宦亦何求。
積雨涼無漸，空階潦未收。
高寒燕地改，卑濕楚人憂。
故國方鷄黍，胡爲各滯留。

檣山（在浮渡山前，如舟之檣。一曰天柱峯）
一柱何其幻，分形應衆巖。
身經千正側，峯只此巉碞。
但自離金谷，皆能覩石函。
居中人笏立，忽斷鬼斤劖。
山以浮而渡，檣如動欲攙。
蜿蜒龍作纜（山有石龍峯），瞻顧屢回帆。

小孤山
是峯瘦而特，名曰小孤宜。
石笋何曾蔕，盆蓮秪一枝。
禽魚殊所視，形影共爲疑。
水與之周始，烟無可蔽虧。
登焉堪四面，過者不多時。
流峙相持處，舟航未敢遲。

九日至玉泉與友夏居易登覽宿於寺
人生重九日，幾度集高深。
下馬登臨事，出門山水心。
再來同節物，善息就森沈。
積銕存文質，寒鐘臥古今。
月遲終一照，源幻異初尋。
澗晚多精感，林秋寡近音。
遊人皆此賞，靜者自然欽。
幽聽虚無盡，巖星響碧陰。

友夏見過與予檢校詩歸訖還家
子有子當務，安能禁子歸。
兹來眞不苟，所得頗皆微。
孤意相今古，虚懷即是非。
周之東可反，檜以下無譏〔一〕。
刪贊心如此，風騷事庶幾。
一辭才許共，衆慮始知依。
暫别尤交勉，新聞幸勿違。
何如日相對，心目發天機。
【注】
〔一〕按：「檜」，李校本作「鄶」。

黔闈事竣示同事者
勿云黔士少，相士者何如。
寡昧叨衡鑑，公勤荅簡書。
百靈燈燭後，一字腎腸餘。
心力猶堪共，恩私不自居。
每于經目處，各念致身初。
挂漏吾知免，諸公遠勝予。

贈楊太公
父子孫三世，文章富貴仙。
唯其無物累，乃可謂天年。
理數俱逢獨，神人特與全。
落花隨所值，修竹至今然。
濟勝寧須杖，尋幽屢捨船。
翻嫌天上苦，長乞住桃川。

十二月十一日雪
長安雪無候，昨夜月方明。
所見倏而異，終然同此清。
沾沾動植喜，汨汨水泉生〔一〕。
天地别爲色，冬春才有情。
尚期能累日，莫遽報新晴。
驢上橋邊事，難言不出城。
【注】
〔一〕按：「汨汨」，李校本作「汩汩」。

二月十五日出郭集慈壽寺
若是南方地，鶯花事欲闌。
今年暄最晚，只作早春看。
新水分冰半，孤烟出樹難。
堤楊黄可必，池草碧無端。
務寡客談永，道高僧步安。
遊期從此數，節物爲人寬。

夏冰
清泠不必論，所貴在虚明。
大火同時事，重陰隔歲情。
啓藏王政備，愆伏帝心平。
冬夏中何物，風霜外有精。
水應無此靜，雪固讓其貞。
祭韭誠爲重，浮瓜祗益輕。
一寒誰所護，六月儼初成。
似與暑相得，翻嫌秋早生。

戲題燕姬新入舟
蘭舫攜初入，堪憐未解驚。
依然形性習，漸爾見聞生。
侣伴曾無改，房櫳似宿成。
問人沙外影，觸類夜中聲。
憨豈知津妬，嬉偏厭水平。
所矜非有異，相悞謬推誠。
岸已移今處，村仍指舊名。
乍聽鄰鼓動，始悟共川行。
以此爲閒緒，因之緩旅情。
蕩舟舟自若，私亦羨身輕。

舟次喜康虞先寄載酒醯諸口物到戲爲六韻
行行望意氣，果以庶珍從。
許我分三月，知君計一冬。
倉曹方步送，驛使有舟容。
製蓄功非易，緘題禮必恭。
挈瓶親檢校，染鼎快遭逢。
朝飽誰能待，今宵試佐饔。

恭謁闕里
聖道求斯在，人情敬所居。
瞻依專有屬，登覽又其餘。
夷夏爭相效，賢愚耻自疎。
面顔開嶽瀆，衣履示圖書。
檜楷知何已，風霜想厥初。
山頽翻更壽，宅壞竟難墟。
帝力司呵護，神工職掃除。
威儀王備物，請問素焉如。

吉祥寺有梅一株次日往看（同焦弱侯、黄貞父）
秣陵梅最著，靈谷近千株。
物以多爲貴，神雖清不孤。
我聞生也異，所處自無徒。
松檜高嚴骨，冰霜綽約膚。
寒偏開向暖，艶不累其癯。
各作花思理，初無繁簡殊。

墜蟬（有羣蟻共持之，茂之解焉）
神潔誠難辱，居高未免危。
又非逢臂怒，遂致折肱悲。
吟嘯能無廢，隄防似亦遲。
幸災羣小急，感遇一身知。
命已看如蛻，心猶惜此緌。
結纓懷鄙志，捎網荷弘慈。
弓餌煩相警，環珠耻見遺。
寒宵深抱葉，賤子報恩時。

再至棲霞寺（前遊在甲寅正月二日）
却記曾遊處，于今又四年。
經行才及半，聲跡已如前。
存沒僧皆去，登臨伴不全。
水風諸感集，巖澗六時然。
青入無窮內，紅爭未落先。
昔來春物淺，翻讓早冬天。

姬人刳朱橘作燈懸臘梅花下詠以新句
以意爲重燄，多情照一香。
夜生溟海日，寒帶洞庭霜。
何惜燒微質，貪持暖薄妝〔一〕。
精神無可譬，形影暫相當。
素欲成酡靨，丹原具熱腸。
不離花實外，别自作奇光。
【注】
〔一〕按：「妝」，諸本作「籹」。從李校本改。

其二
霜質生寒火，圓明見寸靈。
中邊歸了了，香色藉星星。
花有神相感，珠當夢乍醒。
於兹垂末照，知子惜微馨。
薄命非因熱，幽懷耻向冥。
過淮終勿改，遲暮鑒娉婷。

章晦叔至白門題其行卷
衣帶金陵水，君行豈易哉。
精神隨處始，願力有生來。
以此縱心往，不然中路回。
度人諸祖事，入世列仙才。
師友交由命，山川去藉財。
雪中貧杖履，幾見近郊梅。

拜林初文先生墓
序：先生諱章，閩之福清人。詩文有異骨，不爲嘉、隆人聲習，讀之知爲豪傑。亦耻作文士，好倜儻之畫策，竟以奇爲異己者所中，齎憤而没，葬金陵牛首山之高村。有子二人：曰楙，曰古度，皆以詩世其業。楙即子丘，古度即茂之。蓋先生沒十年，而惺獲交其子；又十年，爲萬曆戊午三月十一日，乃拜其墓，贈以詩。今墓道稱林初文孝廉者，以先生曾舉萬曆癸酉鄉試也。
亦是閩中窄，終難有此人。
異鄉三尺土，在日四方身。
嬴博從吾好，要離不苟鄰。
文爲生性命，俠作死精神。
直以聲相友，非緣子拜親。
骨埋良有故，膝屈豈無因。
炯炯今堪古，存存夜向晨。
眼光猶未落，屍視最爲眞。

郭聖僕五十詩（在五月五日）
世多同面目，子獨具精神。
癖貴居心淨，癡多舉體眞。
每觀三代物，用養百年身。
長豈嫌齊戶，孤難在卜鄰。
無生方是壽，與我自相親。
法界留君住，寥寥予數人。

秦淮隔舟
情事良非一，層層向此生。
重陰藏晤語，亂火照歌聲。
傍願波常定，窺嫌月太明。
香光成密感，心耳效微誠。
人以遙斯貴，時因暫不輕。
㳂洄雖易遇，歡惜反難平。
投佩申他夕，留衫到五更。
寄言同坐者，漫道意相傾。

送董崇相予告還閩兼柬曹能始
見君來歲暮，今又道歸閩。
終始須明旨，行藏匪小臣。
一腔憂國念，半載杜門人。
自有施于政，非無著此身。
閒尋巖洞舊，靜閱奕棋新。
寄問東山伴，沈冥意果眞。

秦淮五日賦得投詩贈汨羅
湘纍千古去，意氣久當平。
所以懷沙賦，無煩激楚聲。
佳時神易下，幽感目先成。
舊俗猶歌舞，新詩即杜蘅。
思君心窈窕，臨水聽分明。
欲共滄浪語，休爲澤畔行。
形魂常夢寐，酬對若平生。
因想岷山事，悲歡亦此情。

訪友夏不值自朝坐至暮始歸
名士身難靜，幽居事漸稀。
約曾煩折柬，到尚喜留扉。
敢以偕來衆，而疑先去非。
階庭如有待，筆墨得相依。
熱客尋聲返，寒吟抱影微。
勞生分暇日，舉體在清機。
乍雨陂塘氣，浮涼草樹暉。
此時堅坐意，不爲遲君歸。

送雷實先以京兆司李遷滇中郡丞還楚
一身三作令，十載兩爲丞。
直以投荒去，猶將晉秩稱。
留錢諸叟記，載石後人懲。
盜止輕張敞，威伸忌李膺。
孤舟辭建業，初服在江陵。
時論何須定，君心本不競。

送南大司馬黄公移督戎政時有遼警
治極思軍旅，才難見老成。
主憂臣子辱，師吉丈人貞。
箸在前籌近，車從熟路輕。
據鞍今壯志，横槊舊間情。
堪豈仍言讓，聞宜即戒行。
臨秋方肅殺，會日可清明。
戎以何爲政，京徒尚有營。
守攻須早計，調募忍相爭。
體國寧推命，安邊耻得名。
勇謀疆吏事，廟筭仗精誠。

訪鄒彥吉先生於惠山園
青衿稱弟子，白首拜吾師。
隔歲雖相見，登庭亦太遲。
煙霞身羽翼，松菊地威儀。
鶴引舟尋勝，花因客展期。
選聲窮靜理，結構換清思。
泉響寒無著，山情月所私。
遊栖非偶爾，緣願或先之。
福德衡門在，頻來自有時。

詠求仲家紅鸚鵡兼有所贈
毛羽自成族，聰明且勿論。
氣堪銷朔雪，光久沐朝暾。
照水常愁指，離鄉況斷魂。
朱衣官幾命，紅粒主深恩。
因熱心無著，藏身舌尚存。
歸依惟念佛，清淨火中言。

遊天平山范長倩園居
始吾來此地，祗作范家園。
是日登臨半，兹山本末存。
天將全物與，人許夙懷敦。
徑借廊分合，巖隨樹吐吞。
會心頻拜石，尋響或逢源。
孤月照登閣，千峯生閉門。
高深如一氣，墜倚互爲根。
自幸遊皆靜，秋冬事不煩。

喜錢受之就晤婁江先待予吳門不值
不敢要君至，既來彌解顔。
友朋相見意，形迹亦何關。
兩度來迎候，孤舟費往還。
可知心過望，正以事多艱。
學道身初健，憂時神頗孱。
浮沈十載內，毀譽衆人間。
試看予流寓，何殊子入山。
機緣如互湊，述作有餘閒。

吳門悼王亦房
三度吳門路，而猶不在兹。
地曾煩屢約，主反問新知。
未及交其父（君百谷先生第五子〔一〕），云胡奪此兒。
匪予來太晚，是子去先期。
漸近詩方始，無前意所之。
驢鳴聞與否，麟死獲何爲。
賤夭仍艱嗣，圖書又付誰。
遺文人汎惜，衰戶婦難持。
酒色藏孤憤，英雄受衆疑。
傷心湯氏餒（謂湯因），歸骨范生悲（謂范汭）。
敢問辰安在，同遭數太奇。
愁霖頻欲和，今乃悔遲遲（君遊燕詩有雨中見柬之作，欲追和未及）
【注】
〔一〕按：「谷」，李校本作「穀」。

訪元歎浪齋
讀詩交已定，相訪庶無猜。
室與人俱遠，君携我共來。
庭空常肅穆，樹古自低徊。
積學誠關福，居心亦見才。
棲尋欽舊物，坐臥出新裁。
寒事幽堪媚，冬懷孤更開。
鳥聲園所始，燈影漏先催。
靜者方成悅，冰霜照夜杯。

梁溪寄井陘兵備朱無易託友人眞定守朱叔熙郵致
相晤書書及，言歸歲歲空。
可堪魚鴈地，漸作馬牛風。
前後思良友，榮枯庇我公（謂友夏、叔熙）。
不愁三輔隔，與戴二天同。
木李儀曾報，梅花使未通。
高流羞薦牘，遠道藉郵筒。
昔荷君民畧，兹欣上下融。
況皆存體國，豈各愛輸衷。
離合情伊始，寒温語詎終。
井陘今夜月，亦照錫山中。

讀馬冲然民部詩喜贈
本以意開物，豈惟才絕羣。
每慚師薄德，翻幸友多聞。
一日知殊淺，千秋誼共殷。
富寧甘作宰，書且欲歸君。
識力權今古，聲情具質文。
借名心未屑，請益禮何勤。
鞭影俱非矣，樨香舉似云。
不須窮所至，言下已欣欣。

题吴孟子念佛圖
女子難於感，斯言始雪之。
看他興願日，先我發心时。
佛不輕新學，君當作導師。
欲令常自見，未許老夫窺。
面目眞開示，巾裾儼受持。
最羞稱小婦，久誓覲弘慈。
水月楊枝證，清涼藥草知。
林泉間步立〔一〕，三七内思惟。
但以因緣事，仍祈福慧兒。
不然癡眷屬，長此亦奚爲。
【注】
〔一〕按：「間」，李校本作「閒」。

自題書贈陳子素考功
時復自揮染，天機疑未深。
感知生喜悅，命意到森沈。
以我雲烟筆，傳君丘壑心。
無人山路遠，不夜水亭陰。
妙借空齋氣（君有妙氣齋），清添四壁音。
可言幽曠内，未有客栖尋。

得魏士爲書却寄
誼合分功罪，浮沈愧暫殊。
滔滔今若此，咄咄豈能無。
性不堪同濁，身寧免集枯。
圖書親往哲，義命豁前途。
交久當由寡，情多不礙孤。
靜觀山鬼窘，瘠借道心腴（時居内艱）。
謬矣窺君子，淺之爲丈夫。
白門聞有約，翻使意崎嶇。

张金銘有幽居在虎谷問胡昌昱言其意影畧寫之詩寄所懷
别來忘歲月，未暇念升沈。
千里夢魂路，兩人泉石心。
買山兼不貴，取徑大都深。
何處可藏屋，此中堪入林。
雲流先有響，木落尚存陰。
問罷曾遊客，重將筆墨尋。

寄賀周明卿太宰加宫保蔭孫
稠疊看新寵，殷勤畀舊人。
欽哉三獨坐，咨爾五朝身。
譬雨方滋旱，如星欲向晨。
豈惟優報稱，抑亦望調均。
虎拜承天語，蟬聯作世臣。
文饒光蔭胄，賈至續絲綸。
大禮難謙讓，孤懷倍苦辛。
時危兼主幼，俯仰自逡巡。

舟發荻港〔一〕（壬戌正月初二日）
江雨風偏順，淹留反厭晴。
不辭春靄重，轉喜早寒輕。
夜半西南靜（西南風適止），煙中五兩生。
今朝離岸日，隔歲到家情。
梅影若來去，山光相送迎。
圖書千里暇，香茗一窓清。
始信從流上，猶能快意行。
開帆邪許後，舟水更無聲。
【注】
〔一〕李校：以下五首録自《遣稿》卷一。

豫章阻雨訪朱鬱儀宗侯羣從子侄俱在坐賦贈
豈獨關江雨，征途不肯前。
渴饑誠夙願，進止有奇緣。
投刺非徒爾〔一〕，登庭已豁然。
時名舟馬内，道氣杖輿邊。
懷爾如新霽，逢予屬暮年。
壯心羞視蔭，閒語盡憂天。
風好長松似〔二〕，才難碩果全。
詒謀文獻永，食報子孫賢。
逵漸同爲羽，弓旌幸比肩（時宗室新開制科）。
教家兼體國，忠孝定應傳。
【注】
〔一〕按：「刺」，諸本作「剌」。從李校本改。
〔二〕按：「似」，李校本作「是」。

送陳正甫先生之少農任
側席思元老，持籌借大農。
邦家心篤摯，出處迹雍容。
默默觀時靜，遲遲赴命恭。
國儲聊暫佐，聖眷有攸鍾。
遍地聞徵調，頻年議守攻。
循良生不易，參罸數難供。
腹餒徒剜肉，膏殘況養癰。
此途尤掣露，他事半彌縫。
愛莫能相助，思眞欲往從。
杞憂無損益，蒿目有夔龍。

寄荅王半菴中丞
風俗輕騷雅，文衰固所宜。
大人能擇細，賤子自安卑。
書起柴荆色，詩含冰雪姿。
緇衣徵素尚，縞帶愧先施。
筆墨虚懐見，津梁厚道爲。
侏儒通體短，一節荷相知。

甲子歲冬
山岳中霄徙，冰霜烈日生。
豈知原有故，祗覺太無名。
默默非人力，囂囂自物情。
慼欣家異向，詫歎户同聲。
屢變終歸盡，羣疑不欲平。
尺波溟海立，寸穴大隄傾。
口託冥鴻去〔一〕，心危伏馬鳴。
機緘宜早辦，耳目莫徒驚。
疾步行俱亂，温詞禮未成。
從來談出處，窮路始分明。（以上李校《隱秀軒集》卷十二）
【注】
〔一〕按：「託」，李校本誤作「記」。

七言排律

徐元歎再至金陵過訪將歸吳門送之
已非碌碌舊吳蒙，神宇今番又不同。
愛我門庭仍似水，看君衫袖欲從風。
爲期珍重冬春後，相晤蹉跎花鳥終。
每夜坐皆邀好月，兩年來必值新桐。
主賓蔬茗高人福，語默冰霜靜者衷。
生死到時思善友，倡酬忘處見名通。
覿顔翻作難遭想，刮目常生屢别中。
但使重逢各精進，莫悲岐路暫西東。（李校《隱秀軒集》卷十二）

古風

乙巳臥病作
沈疴忘故吾，情形日幾變。
有時如嬰兒，饑寒仰母便。
有時如老人，奄奄息如綫。
過去未來身，一日遊屢遍。
眞身宛自如，光明時隱見。

其二
周公班爵祿，孔聖立文字。
終古英雄人，老死遭磨勵。
進退類羝觸，前後終狼疐。
窮交思掇汁，妻子望沾溉。
天生七尺軀，豈爲爾曹地。
性命狥他人，勞勞成底事。
舍我衣中珠，苦伺驪龍睡。
安得同臭人，親疏走相避。
達哉周太常，不齋時一醉。

邸報
曰余生也晚，前事未睹記。
矧乃處下流，朝章非所識。
三十餘年中，局面往往異。
冰山往崔嵬，誰肯施螂臂。
片字犯鱗甲，萬里禦魑魅。
目前禍堪怵，身後名難計。
邇者增諫員，鞀鐸略已備。
褒誅兩不聞，人人爭慕義。
請劍等尋常，折檻何容易。
撩鬚料不咥，探頷何須睡。
衆響忽如一，一辭申數四。
己酉王正月，郵書前後至。
數十萬餘言，兩三月中事。
野人得寓目，吐舌嘆且悸。
耳目化齒牙，世界成罵詈。
嘵嘵自嘵嘵，憒憒終憒憒。
雄主妙伸縮，寬容寓裁制。
並廢或兩存，喧墨無二視〔一〕。
下亦復何名，上亦復何利。
議異反爲同，途開恐成閉。
機彀有倚伏，此患或不細。
遘兹不諱朝，杞人彌憂畏。
【注】
〔一〕按：「墨」，李校本作「嘿」。

遊齊山
百里叩九華，齊山未寓目。
歲暮懷冥遊，積陰忽晴燠。
十步識山面，二里躡崖足。
裁形準石隙，避就費紆曲。
戚施忽籧篨，支離頂踵蹙。
蹈虚慮危墮，踐實防罣觸。
步疲手倦扶，日中至朝旭。
不知行幾里，夤緣窮往復。
出洞睇故徑，相去曾幾躅。
隧中靈威行，峰頂長房縮。
總此一齊山，中外異延促。

五月七日吳伯霖要集秦淮水榭是日雨
五日棹秦淮，水閣曾未歷。
頗值風日晴，雨意殊未悉。
我友越宿招，明朝宜小集。
晨枕引檐聲，微茫承霤滴。
快兹烟雨趣，遠山蕩如滌。
畫舫如晨星，簫鼓非前日。
鷁首晚偎倚，鴛鴦戢其翼。
人情自寂囂，景物胡欣慼。
四座三方言，音殊旨或一。
想昔舟行時，樓榭烟外積。
遠近閣中人，指視坐行立。
輕舟疾於鳥，過眼雲烟失。
今兹坐綺閣，閒閱舟遲疾。
從舟視閣中，延望當如昔。

再過燕子磯作
夏五戒舟遊，清夜以爲期。
豈悟適維揚，停舟踐前辭。
矧乃值清晝，不復睹夕霏。
霽景媚澄瀛，夜光鑑廣陂。
光明應如是，蒼涼乃遜之。
一峰一珊瑚，千波千琉璃。
雜樹緣層壁，點染若苔衣。
巖紆雲度艱，墮地力已微。
及兹毘陵還，已復流火時。
石意本孤峭，不秋森已威。
蒼翠與紺碧，綢繆以參差。
往還閱涼燠，江山變穠淒。
感兹燕子去，再歷燕子磯。
登頓快遐矚，節物翻令悲。

秋日舟中題胡彭舉秋江卷（并序）
序：己酉秋，予將由金陵還楚，胡彭舉爲予寫《秋江》卷爲别。衰柳寒汀，遠山細浦，而孤舟片帆，汎汎其景於空青遥碧之間，隱見滅沒，初不見水；覺紙上筆墨所不到處，無非水者，使人常作水想。越數日，舟過三山，天末積水，殘嶼如烟。予指空蒙遠淨者示弟快，曰：「是非彭舉卷中所餘一片閒紙乎？」卷首「孤帆遠影碧空盡，惟見長江天際流」，爲焦弱侯太史書；彭舉自書七言一律於後。彭舉名宗仁，金陵人。八月晦日，秦淮歸人鍾惺書於采石舟中，仍繫以古詩八句。其詩曰：
澹遠寫秋江，秋意無起止。
何曾見寸波，竟紙皆秋水。
煙中過寒山，江淨翻如紙。
空色有無間，身在秋江裏。

舟中看邯鄲夢傳奇偶題左方
局中片時間，世上幾代傳。
爨下片時間，夢中幾十年。
仙齡亦已促，夢境亦已延。
誰明修短故，疇司伸縮權。

六月初五夜月（示茂之）
長夏不肯晚，既晚亦蒼涼。
涼色已堪悅，況此纖月光。
初生如新水，清淺半東牆。
尋常如乍見，悲喜觸中腸。
對月本佳況，鄉思亦無方。
且復共明月，無爲念故鄉。

夜閱杜詩
束髮誦少陵，抄記百相續。
閒中一流覽，忽忽如未讀。
向所覿面過，今焉警心目。
雙眸燈燭下，烱烱向我矚。
雲波變其前，後先相委屬。
淺深在所會，新舊各有觸。
一語落終古，縱横散屢足。

六月十五夜
明月眷幽人，夜久光不減。
良夜妮佳月，月殘漏愈緩。
未秋已高寒，秋至更清遠。
逝將齎幽魄，照此夢魂淺。

七夕雨次夕復雨
秋來一夜雨，躭却一夜月。
乍喜滌煩蒸，久乃成淒絕。
前期自宜雨，胡爲值令節。
矧乃過此夕，連綿猶未歇。
秋月亦易悲，吾意賞高潔。
儻能破晦慘，予寧耐殘熱。

經觀音巖
洞巖但如此，今來較不同。
泉石稍差次，遽覺心目通。
峰氣值殘霽，往往變蒼紅。
曲屈失故徑，層深翻得窮。
向者攀援處，乃在頫視中。
安知所蹈歷，其下非嵌空。
何心覓前源，徑盡忽以逢。
水木發秋籟，而非谷中風。
憫默觀因應，怳焉如發蒙。

九灣
若非蹈今塗，昨日險亦足。
果然備層峻，蛇鬼猶躑躅。
兩崖窮登頓，相對不去矚。
稍焉歷其巔，許身已平陸。
俯仰前後視，乃知多岸谷。
足跡信延袤，目境自蹙縮。
鴻飛已青冥，背翮猶遭觸。
深薄警營魄，幽幻豁心目。

雨發九灣至歸州
亂山無清曉，雲水但稠濁。
累日行重嵐，叢密何由豁。
安知兹壁外，不有朝暾躍。
頽雲初離洞，流止將焉託。
嶺半一人家，如鳥巢阿閣。
人語響空濛，煙火出冥漠。
隔江望秭歸，殘陽見井郭。
胡爲既濟後，昏暮猶墟落。

雨行巫山
我行近巫山，欲識巫山面。
此峰名十二，一峰了不見。
白雲如積水，懷山浩以瀚。
雲滿谷皆波，兩崖纔若岸。

朝
蓐食初戒徒，新暘淡寒岫。
光薄始著林，映帶自先後。
日盛宿煙避，遠見山水候。
我行久出峽，始得覩清晝。

瞿唐
至此始稱峽，岸束江齟齬。
江勢有往還，前山幾茹吐。
兩崖何所爭，終古常相拒。
水石日夜戛，無所觸而怒。
灔澦根孤危，悍流不能去。
立石如堵牆，中劈才一縷。
岸廻不見江，舟行無乃迕。
舟過其隙中，乃知此其戶。
還顧始自失，憮然警徒旅。

巫峽
瞿唐隘已甚，而匪三峽列。
不知三峽者，當何如峻迫。
舟經巫山下，川谷信軋茁。
仰眺已怳然，矧敢言登躡。
巫山峰十二，歷歷在眉睫。
猿鳥向人言，雲煙影已滅。
急岸辭迅流，如矢離弦決。
異哉江如豎，灘下已數折。
視前歷歷峰，忽復逢巖缺。

歸州峽
兹峽乃名歸，歸期諒非遠。
誰知下峽途，自兹始云險。
蜀江不愁風，風立水亦卷。
石逼㯭觸實，湍仄舟過淺。
向歷虎鬚危（虎鬚，灘名，在夔州），未覺精魂斂。
長年至兹戒，心手目俱勉。
水舟細意嘗，稍肆俄焉舛。
曲巷夾我舟，戈鋋立剡剡。
怒濤跳臼中，倒石日夜碾。
努力過新灘，前期自可展。

新灘
三峽險匪今，兹灘成近世。
所以名新灘，舟楫往往躓。
伏石激横流，以待舟相值。
天意非人力，工亦有鈍利。
利者每批隙，審擇而趨避。
其間不容髪，失非惟恐泥。
三峽歸峽劇，三灘兹灘厲。
巍巍神禹後，鑿山有望帝。
連亘七百里，疏決成既濟。
片石距通津，智勇莫能計。
吁嗟平陂理，眞宰難思議。

西陵峽
過此即大江，峽亦終於此。
前途豈不夷，未達一間耳。
辟入大都城，而門不容軌。
虎方錯其牙，黄牛喘未已。
舟進却湍中，如狼疐其尾（虎牙、狼尾，灘名）。
當其險夷交，跳伏正相踦。
回首黄陵沒，此身才出匭。
不知何心魂，禁此七百里。
夢者入鐵圍，醒猶忘在几。
賴兹歷奇奥，得悟垂堂理。

出郊
閉戶成窮冬，出郊知有春。
耳目久不接，熟境亦覺新。
芳草如欲暮，桃花忽以晨。
偏何多氣候，物色紛然陳。
春雖深未闌，動植方怡神。

識譚友夏所寄書語
遠遊接新知，新者難遽陳。
乍歸逢故識，故者番然新。
耳目善自易，庸人亦異人。
嵇公通此術，可不厭囂塵。
有何七不堪，而爲時所嗔。

贈羅童子國香
流水無巨細，所貴者清深。
羅郎互鄉產，眉宇乃蕭森。
賴無師與友，宿物未入心。
發語自空靈，時時出妙音。
辟彼湜湜沚，安流石澗陰。
對之悅心目，其源不必尋。
東西在所決，勗哉須酌斟。

蔡敬夫自澧州以詩見寄和之
每一接君詩，知君愧不盡。
往往定慧心，見之賦比興。
札云苦吏牘，俗與勞相併。
何以塵務中，穆如清風詠。
乃知寄託殊，形神本淵淨。
以兹暇整情，何紛不可定。

其二
俗本非一情，復何關吏牘。
俗亦不必逃，君情豈易俗。
盤錯鍊神明，往來彌幽獨。
出兹慧寂心，恤此一路哭。
朝廷與四方，標本相離屬。
急則治其標，標潤本亦沃。
民矧邦之本，易動患遲速。
厝火積薪下，徙之賴良牧。
素食長安中，手口皆拘束。
豈如當一面，猶可舒臂足。
賤子本薄劣，斟酌才與福。
調燮力不勝，樞衡年已促。
矢心在一麾，犬馬猶堪服。
君才難如此，矧乃予樸樕。
諒秉翼翼心，如臨淵集木。

夜坐
闔門月自遠，未見神先清。
況復已秋盡，寒意不我驚。
微風交庭影，偃仰以逢迎。
忘與二三子，共坐至深更。
鐺鑪靜夜語，悄然作秋聲。

讀豫約
李老未忘骸，死前營夜壑。
自謂出家兒，身世了無縛。
灌灌身後謀，一塔申豫約。
色身委圜扉，子神竟焉託。
世無知我者，能殺亦云樂。
偏逢高趣人，焚琴而煮鶴。

山月
山于月何與，靜觀忽焉通。
孤烟出其外，相與成寒空。
清輝所積處，餘寒一以窮。
萬情盡歸夜，動息此光中。

送鄒臣虎年丈南歸
天淵亂魚鳥，不待虞羅施。
四牡雖蹙蹙，不容不驅馳。
何必求其故，世久欲君歸。
寂寞嘗才士，恬躁自兹時。
周防亦已晚，矜忿非所宜。
辭榮蹈刃易，中庸不可幾。
天人方未定，君子敬其儀。

送馬仲良榷吳關（時孟和别予從行）
燕地信風塵，俱留反成趣。
吳門自清華，獨往意反牾。
以兹分素交，征途共朝暮。
維夏發春明，舟車何時駐。
荷蕩千人觀，楓橋六月路。
同游景事佳，徘徊中反顧。
兩度居燕中，君皆先我去。
此行别兩人，悄然生百慮。

廬江訪章甫親家翁感贈
己酉秋還楚，是君之官期。
甲寅春還楚，是君政成時。
别君戊申歲，七載迄于斯。
人生幾七載，運事不密移。
計兹官始終，聚散時可知。
兩過君土地，何有不相思。
昔苦客路晚，今幸王程遲。
不忍見君面，其如久别離。
抑情回我舟，行行繡谿涯。
相違朋友戀，相見兒女悲。
人吏覩歡宴，寧知心所悽。
冠蓋日趨榮，鬚髮日趨衰。
迨兹皆未老，乘暇視光儀。
久聚歡怨多，吞聲似欲辭。
子非不慰留，意滿拙言詞。
天人多舛迕，盟好空爾爲。
林泉取無禁，區區當𪬈遺。
少同筆硯苦，老共丘壑怡。
恐子懷遠略，白首忘所歸。

題茂之所書劉眘虚詩冊（并序）
序：每見古人終身於詩，究其所存，不過一帙，或至數章，則心甚畏之，貴裁也。精於裁，必審於作，愼於示人，乃其高於自處。此予所謂「選而後作，勿作而聽人選」者也。甲寅早春，舟中閱唐人全詩，畏杜審言之少，而眘虚止十四首，其嚴冷之意尤肅如不可犯。篋中有高麗妙繭八紙，將索茂之小楷，偶閱此，遂以授之。其紙不浮於字，意似皆有所裁，紀之以詩。
只兹十四章，鍊氣已成液。
如何平生勤，一字勿苟益。
陶公坐高秋，俗士不敢入。
不受人去取，孤意自先立。
何以莊嚴之，妙繭與良筆。
何以展對之，新柳及初日。
所貴如其詩，意皆存簡寂。

雨宿會聖巖（遊浮渡山作）
燈光入幽薄，金碧照石土。
夜雨間流泉，風竹連晨鼓。
意象了不關，相與無相與。
空山𤢜臥人，虚懷而聽覩。

宵步石廊燭觀於巖壁（遊浮渡山作）
古人負奇情，題巖必幽獨。
豈以山水心，取供人耳目。
衆遊或失之，冥討須執燭。
天風醉花鳥（雷鯉句），此語無人讀。

總巖（方廣才數尺，縣孔甚多，每孔刻巖名一，按浮山之數）
須彌無邊際，有時藏芥子。
所以一卷石，具三十六體。
六王入秦後，宫闕彈丸裏。
孔以寫眞形，刻以著經紀。
尺寸山始終，圖經備於此。
予請易其名，其名曰石史。

予有古鼎茂之賞而賦焉和之
土花壓火光，誰辨鼎湖液。
雖已滅鑪錘，隱然見心力。
情文無所苟，彌想人心質。
神理驚幽昧，魑魅不能立。
今人耳目玩，古人充飲食。
意惟不近人，予益與之習。

省鶴（示茂之和）
物生既孤遠，秉尚必落落。
意不可食飲，肯輕訴饑渴。
雙鶴亦何期，忽焉於我託。
暫籠置舟中，羈爾良自怍。
耻受世人寬，寧爲曠士縛。
終知得所歸，形拘神或豁。
性情忝夙知，倉卒不可奪。
魚匪不在水，有口不苟攫。
水匪不近舟，有羽不苟濯。
釜庾全志士，多寡須斟酌。
夫苟傷其心，居食徒爲虐。
辭受視其人，臧獲手難着。
呴沫近小仁〔一〕，懼爲此物愕。
所以躬撫視，旦暮仍審度。
【注】
〔一〕按：「沫」，李校本誤作「沬」。

潯陽經曹能始廬下懷寄兼貽梅子庾
我北鴈南來，我南鴈北歸。
有似所期者，後先與我違。
築室匡廬側，舟往返由之。
入室見兹山，其人則遠而。
山水存乎人，匡廬空爾爲。
匡廬邇不至，而非心所悲。
梅生從子處，六載今乖睽。
寄書有無間，鴈途矧參差。
且更作一想，以豁今所思。
如我在燕楚，曾未至於斯。
如子在閩蜀，尚未卜居時。

到家二首
舟行起秋末，到家維夏初。
雖未遂林壑，暫喜見里閭。
嚴親暮遠適，入門悵焉如。
弟姪守園徑，猶未甚荒蕪。
場鹿識故主〔一〕，籠鶴欣新廬。
開篋檢故帙，如獲未讀書。
故人驚顔面，不與新知殊。
攜幼慰幽獨，尊酒適有餘。
【注】
〔一〕按：「場」，諸本作「埸」。從李校本改。

其二
所親自去年，已望行子反。
今雖期逝歸，情言亦款款。
既皆惠然來，報之寧可緩。
始歸惡聞出，雖近意亦懶。
骨肉易邅延，不覺爲日遠。
不自責其踈，頻望恕我簡。
反訝我密交，偏何來甚晚。

與弟叔靜過友夏兄弟寒河居（盧非敖、王明甫至）
我遊凡兩歸，訪子不能再。
徒記子門前，前與寒河對。
今遂幻其涂，河流不在外。
欲知來往生，但覩門向背。
久憩尋初跡，心目猶映帶。
烏聲在殘雨，烟物發其靄。
兄弟友朋并，來如風雨會。
語嘿如一人，悠然了無礙。

寒河詩爲友夏賦
子居在河干，河水寒其聲。
而我來五月，颯然形慮清。
乃悟秋冬意，不從霜雪生。
動植㳂洄之，欣欣無不榮。
肃然高寒内，貴具天淵情。

將入城示别友夏
累日皆言笑，兀然無所思。
妙想始觸物，乃爲動者機。
水泉春初引，端委甚希夷。
雖然寂無搆，紛如中威蕤。
明旦别子去，厥緒復惟微。
吁嗟動靜理，匪以寂喧爲。
非無萌藥生，朋從中斷之。
憧憧往來内，是予機息時。

竹月
涼月白夏夜，意本貴孤踈。
何爲竹影之，反益其靈虚。
物有時貴多，顧相得何如。

其二
竹日處庭中，月偶影其外。
反云此奇光，微爲影所礙。
物論每如斯，二君則不怪。

伏日頗熱友夏寄近詩有雨甚寒甚不敢快幸語異而作此
共兹三伏内，百里殊涼熱。
我聞高則寒，子居卑以渫。
六月秋在水，河上意先洩。
瞿瞿稼穡人，寒早實難結。
此時山中士，引領望涼節。
峨眉五臺巔，盛夏積古雪。
在地自爲夏，高卑有燕粤。
頗疑元化隘，氣候近而别。
寒暄有倉卒，時地焉可絜。

糴穀〔一〕
我官已五載，田無數口餘。
於爵古中士，食愧上農夫。
豈惟廉所致，治生術亦踈。
則知不經濟，理人將焉如。
今年春不雨，有田尚可虞。
金錢今雖澀，敢不爲豫圖。
八月已涌貴，復如三月初。
富兒利秋旱，氣驕色踟蹰。
富者盜所寄，此輩壹何愚。
俯仰猶缺然，賓僕尚我需。
無僕身不逸，無賓心不娱。
吾寧捨口腹，黽勉充爾虚。
爲備不暇遠，明春多在都。
餘禄儻可接，舉家半就餔。
三黨猶嗷嗷，臨食獨何吁。（以上李校《隱秀軒集》卷二）
【注】
〔一〕按：「穀」，諸本作「榖」。從李校本改。

秋晚荆門道中抵泉寺宿
向晚秋如何，輿馬行鴻蒙。
動植猶在野，未落氣先空。
平楚遠難靜，秋聲當在中。
烏歸赴殘霽，千山紅未終。
洞巖寂寂後，威蕤生衆容。
戒徒息泉寺，喜與泉徑通。
水木爲秋天，至夜同一風。
二水無靈昧，焉分惠與蒙。
此時無聽覩，孤磬發深衷。

再過夷陵爲諸同門視雷先生後事題其閣上
夫子意豁如，細故不肯著。
後事聽其徒，彌見子落落。
山水翰墨事，一過情自若。
矧乃前與後，足嬰子寥廓。
獨念子純孝，拜母五情鑠。
百足仗羣力，是予心所怍。
哀肅動門生，子神所磅礴。
祭養答衆心，營營子所薄。
存亡聊復爾，意或别有託。
志曰神歆類，類豈必同膜。
與子兼師友，形氣久已略。
三年訪精神，夫子在斯閣。

輿夢
衾枕寡寧寐，輿寢何翹翹。
微息寄肩項，數動魂亦勞。
平陂在其趾，神與之低高。
因想失次第，耿耿隨所遭。
草樹拂油衣，耳根行風濤。
頗記常舟卧，鄉夢多招摇。

蔡敬夫仲冬書至云辰州十月已見梅花寄詩三首予未之答及兹再遣書使已是獻歲三日此地梅放未匝輒書所見以報前詩
君使發冬仲，已寄早梅詩。
此地未見花，以何發清思。
低徊不成報，待此花之期。
再辱驛使至，獻歲春前時。
是時閱園梅，珍重不數枝。
何爲共歲寒，寒花獨參差。
君言辰酉暖，花亦有所私。
天疏地則親，花時聽土宜。
有似我與爾，同枝而早遲。
計予花粲粲，是子葉紛披。
花葉不相及，又若同心暌〔一〕。
以此早春秀，答君晚歲遺。
凡物貴相代，豈在同榮衰。
與君爲久要，共此實纍纍。
【注】
〔一〕按：「暌」，李校本作「睽」。

飛雲巖
吾聞山出雲，巖則雲之室。
兹巖雲所爲，雲與山爲一。
山雲老亦堅，浮者化而實。
初至怯空遊，梯磴乃歷歷。
下上於其間，步步可遊息。
石以雲爲神，雲以石爲質。
石飛雲或住，動定理難詰。
草樹過泉聲，尋之莫可覿。

黔還至辰溪懷蔡敬夫既見贈詩
去子不百里，我懷彌鬱紆。
川陸莫適從，顚倒問舟車。
五載别何易，一日苦難需。
不知此五載，爲心當何如。
祗役過子部，心迹多所拘。
此時不悵然，明知有歸途。
歸途未即見，離緒劇於初。
萬慮閒乃生，情事方崎嶇。

其二
去冬予家食，寄我早梅篇。
今來屬秋殘，乃在梅花前。
沅江多芙蓉，遲暮非其年。
芙蓉不肯後，梅花不肯先。
今子欲贈我，何枝可折焉。
每得君所寄，思理如雲泉。
及兹獲言面，意滿俱默然。
吾寧相對默，不願頻寄宣。

欽山漁仙洞尋龍君御所住觀其刊鑿之迹
楚人事黔役，能無山水情。
所得乃在楚，特以黔爲名。
如彼蜀三峽，其險半於荆。
陸行問桃源，靈奥寄水程。
所以起辰州，三日聊舟行。
穿石望而足，水心恨未停。
晚泊欽山下，獲與幽願并。
靜者領斯山，意匠妙經營。
搜抉畢智勇，虎穴不得寧。
頗負康樂才，要與陵谷爭。
靈怪爲之遜，吏民乃不驚。
停舟山雨內，舟停山亦晴。
榱桷與巖巒，左右煙中生。
屈曲行螺中，子所謂甕城。
往往意所息，輒值隙之平。
數折聖珠洞，獸跡所縱横。
如何有宋刻，筆體老而清。
可見虎穴先，禪者之戶庭。
古來幽奇地，人獸居相更。
冥心觀去住，鳩鵲開其明。

贈别朱無易郡侯計事畢暫還成都并答前見贈之作
與公同北首，雁行略參差〔一〕。
公不廢餞送，贈以孔碩詩。
不自恤霜雪，念我行冰澌。
執殳備前驅，我先公則隨。
玉帛太平色，車閒馬既馳。
藹藹王吉士，胡不呼載之（指友夏之不得計偕也）。
時哉有難言，與公同腹悲。
先至即居者，主人焉復疑。
佳山與佳士，用爲餉客資。
往往無意逅，能豁夙所思。
感公好士意，輒敢舉所知。
諒公愼交心，雜客爲公辭。
王郎與馬子，文其不在兹。
輪蹄酒食場，良晤稀復稀。
胡公獨無冗，宴詠頻相追。
唯公不泛愛，所以多暇時。
甚媿主人禮，猶愆西山期。
今遂出都去，暫取棧道歸。
棧道勝峽中，見聞多所怡。
青山無冬春，非以竹柏爲。
矧兹二三月，鶯花方離離。
送者二三人，不似諸侯儀。
所送則朱公，二三人亦宜。
【注】
〔一〕按：「雁」，諸本作「㕍」。從李校本改。

四月三日楊脩齡侍御遊宴海淀園
燕地三四月，江南二月時。
物色淹春寒，此時方妍凄。
豈曰桃李後，遂無鶯花期。
所以臨眺事，首夏正攸宜。
郭外自多勝，城居豈得知。
泉石雖云借，盡日君有兹。
一座四方人，趣不甚參差。
能使孤衷士，酬對亦不疲。
則知不草草，於物有調劑。
流峙周結搆，爲君娛客資。
物力苟據勝，山水亦聽之。
舟席歝則代，苔石凡屢移。
清泛隨孤光，動植沐晨羲〔一〕。
吁嗟綺麗地，情理生幽奇。
【注】
〔一〕按：「羲」，李校本作「曦」。

七月十五夜月同茂之賦
首秋夜十五，是爲月之時。
暑退猶有存，頗與風露宜。
置身此光上，不能添我衣。
廣庭化爲月，何者中間之。
衰枝作庭影，影反妍於枝。
虚懷侍清光，魂夢亦相隨。

南歸柬别劉貞一侍御獄中
古無三十年，地天成扃鑰。
神龍寄高深，聲臭不可度。
理數俱無權，莫能使鳴躍。
天其垂異象，皇心喻而作。
都哉御慈寧，外斷中斟酌。
天日既已覩，巷牖非不豁。
妄意諸小臣，聖衷疑且薄。
其於所尊戚，體貌自温恪。
苟能中機宜，匡順固綽綽。
吁嗟失斯時，何由更納約。
侍御班雖後，於義忝鞀鐸。
四顧既無望，直前安敢却。
微官易得罪，倉卒風霆落。
致君有今日，實以盈庭諾。
謂宜面引咎，後言胡救藥。
匪唯語默乖，已失後先着。
終始揆斯事，誰其司斗杓。
於君獨嚴譴，猶知君謇諤。
差賢於汎汎，誅褒兩寂若。
君曰是何言，徒增中懼怍。
有言恨未申，何取身囚縛。
看君負兹意，空名耻爲博。
吾聞古直臣，退居皆閉閣。
頃來鳴立仗，夫豈不嶽嶽。
中情既難言，末路别有泊。
或使忠諫途，反爲世所託。
區區抱幽憤，待君一灑濯。

觀朱叔熙所藏唐拓雲麾二碑顔柳白傅諸帖及米書
人情固貴遠，魏晉猶下風。
紙墨出三唐，已與金石同。
借觀廢寢食，心目行鴻濛。
物苟詣其至，中古具羲農。
一字一氣運，道從而汚隆。
節義與風雅，顔面見數公。

入舟（八月廿五日）
勞勞人我際，歸路即休期。
所畏更車馬，風雨以驅馳。
川途聞屈曲，行止安能知。
周身天與水，物役不我隨。
而我此心目，又能閱四維。
秋深氣苦肅，太暄亦失時。
涼雨未至寒，適與動息宜。
夫既利其暇，焉敢復憚遲。
楓橘與煙霜，所至非有差。
努力及前路，齎意欲何施。
矧兹歲月內，不能無所爲。
此中苟有獲，即我性情資。

舟月
秋深夜苦多，月與之終始。
萬情俱願息，流光獨不已。
夜亦有盡時，波間方屢起。

其二
水月非不接，煙乃在其間。
非惟無所累，孤光如更閒。
共此一秋色，以類相往還。

其三
水夜獨有月，秋亦難爲清。
光輝積而盛，衆有莫能爭。
夜亦自有色，非皆因月生。

贈徐象一年丈并索其畫
吾友徐水部，文心本塞淵。
比來於畫理，自言心力專。
文事子處後，孰能爲之先。
乃知文章道，世多草草焉。
精神久寂寞，盤薄見其天。
以此悟爲文，瞻之已在前。
能使今文士，內省思其愆。
許我作數筆，鄭重至經年。
知子不宿諾，以待神之全。
古之耽畫人，宿生山水緣。
胸中有高深，子筆我則絃。
卧遊在爪指，意各不能傳。
有時四壁響，峩峩泱泱然。

登岱
茫茫何所祖，先物而稱宗。
衆靈果奔赴，如水無不東。
似已見太始，猶疑不鴻濛。
形氣錯人鬼，結搆未免工。
日月生沒際，金火光熊熊。
是諸種種象，煴然鎔其中。
暫時觀混沌，下上歸一風。
天非但蒼蒼，無故生衆容。
我處元氣上，玄黄反莫窮。

無字碑
如何季世事，反近結繩初。
民不可使知，亟亟欲其愚。
隱然示來者，此意即焚書。

尋西天門
石何時起立，中闕爲雙閽。
人力所不與，因而曰天門。
石勢如風雨，內外相崩奔。
虚無纔倚墜，煙日以爲根。
吁嗟不自必，落落幸而存。
吾欲鑿越觀，以達龍峪源。
夫惟或隔之，所以幻心魂。

宿頂候日出
朝旭不待朝，來宜先於旭。
去地四十里，曜靈異所燭。
不應此天海，如是近而促。
一嶽隔元化，日月有淹速。
至此已無山，此物冀先矚。
託宿最高寒，神魄始曠肅。
風霆摇夜夜，下方人事閴〔一〕。
吾聞登岱人，奇光有時縮。
根或有靈鈍，志氣各感觸。
居處敢不變，亦以告虔篤。
【注】
〔一〕按：「閴」，李校本作「闃」。

降自孔子崖循黄華洞止焉
山有挾而勝，不專在高寒。
粲粲黄華洞，聲光夕陽間。
萬松裹泉石，往復多其端。
泉不壁而瀑，松不風而湍。
層巒或漾之，偃仰生微瀾。
巖壁不自主，煙日靜而安。
蘿石相磴棧，屈曲自糾蟠。
雖無人上下，其勢若牽攀。
以其處山半，末力厥維艱。
遊者曰登岱，遂不復降觀。

傲來山
望者遠而略，然得山之全。
近郭岱已具，人馬欣雲煙。
牒牒達天門〔一〕，天門非一天。
向所指爲岱，岱曾不與焉。
乃知是傲來，相顧而爽然。
察所由起止，與岱相周旋。
扶侍效媚兹，詭激而便娟。
雖爲岱疏附，其它不苟連。
升降殊所覩，去來情屢遷。
於維岱曰宗，理氣資節宣。
【注】
〔一〕按：「牒牒」，李校本作「蹀蹀」。

再憩朝陽洞泉上
吾觀岱前後，泉石相循環。
聲情蓄幽阻，人所不往還。
兹得再眺聽，以處嶽路間。
昨登後石屋，視此邃而寬。
低佪欲居之，惜兹衆妙殘。
其實不甚隔，揆勢皆半山。
水木風同響，孰先發其端。

岱草既定讀友夏南嶽記及詩
曰共作嵾遊〔一〕，諾諾歲月內。
子之南嶽心，猶我視東岱。
眞遊良有關，焉保無拘礙。
我岱子則衡，豈云非意外。
文章山運數，天人有所愛。
自子記南嶽，嶽不自靈昧。
我未登岱時，讀之神內戒。
今自省所爲，視子猶未憊。
妙言生興願，深淺機緣會。
勿各矜所獲，且用交慰快。
同遊古不無，未聞由預待。
【注】
〔一〕按：「嵾」，李校本作「參」。

三月三日新晴與客步看所在桃花
所寓在郭外，出入難一城。
意但取居止，頗爲花鳥營。
花辰多在雨，春亦莫能爭。
恒恐桃與李，汶汶過此生。
何意留佳霽，上巳連清明。
數步即花事，聲香中外行。
始悟居近郊，有遊人我輕。
花開無先後，貴與遊事并。
出門花未落，今日看花情。

牛首道中看人家桃花
桃花沒人事，青山又周之。
花能紅幾日，春山青無時。
恒暫雖異數，幽艷理相宜。
亭檻聽林水，高下不難施。
繁花裹心目，形神無以爲。
感彼榮落候，同兹風日期。
竹栢風前後，謖謖晨夕吹。

舟過郭聖僕范漫翁二居士
輕舟隨風日，吾意有所尋。
眺聽在其內，林水方蔚森。
㳂洄凡屢變，所至爲霽陰。
新流周我舫，不必廣且深。
伊人寄靜外，奇尚而素心。
衡宇異郊郭，雲煙接一林。

宿烏龍潭
淵靜息羣有，孤月無聲入。
冥漠抱天光，吾見晦明一。
寒影何默然，守此如恐失。
空翠潤飛潛，中宵萬象濕。
損益難致思，徒然勤風日。
吁嗟靈昧前，欽哉久行立。

七月十五夜登雞鳴寺觀懺度
地高秋不測，悠悠但一光。
不須借風露，自然生微涼。
陰物乍離暗，視明猶彷徨。
戒僧登座說，此是日月鄉。
皎然聲影下，悲歡如迪嘗。
湖山一以去，天野何荒唐。

歸至雪浪菴看紅樹（是恩公故居）
年貌已云晚，起止亦有涯。
有情念其盡，何異惜春華。
客言此中勝，一歲在桃花。
寒紅破浪出，三月秦人家。
不作榮衰想，春夏何以加。
登涉誠有際，棲息則幽遐。
歸途有如此，所得非不奢。
僧寂留生具，我見不咨嗟。
學徒幾人是，威儀蔬與茶。
何年霜露裏，紅影不横斜。

贈曾伯陽母
歷觀眞佛子，誰非慈孝人。
悲哉爲法故，乃以憂其親。
所賴母有志，明信同宿因。
斷臂獲法寶，此眞不失身。
何況戀甘脆，區區菽水仁。
多生固眷屬，斯須作天倫。
婆羅有此母，三途免苦辛。

正月初五日冶城看殘雪作
積雪何所似，白地一明光。
於何見剪繪，落落綻微陽。
存者去者半，鱗次表低昂。
存者反作質，去者錯爲章。
質文難思議，高處辨其方。
是時尚冬序，春物猶蓋藏。
人意有所向，岸草與隄楊。
已覺耳目際，先有一青黄。
白寒在林壑，不以爲冰霜。

採雨詩（有序）
序：雨連日夕，忽忽無春。採之瀹茗，色香可奪惠泉。其法用白布方五六尺，繫其四角，而石壓其中央，以收四至之水，而置甕中庭受之；避霤者，惡其不潔也。終夕緦緦焉〔一〕，慮水之不至，則亦不復知有雨之苦矣。以欣代厭，亦居心轉境之一道也。作《採雨》詩。
連雨無一可，不獨梅柳厄。
可助茶神理，此事差有益。
置甕必中庭，義不傍檐隙。
豈不速且多，汙濫亦堪擲。
志士羞捷取，先難而後獲。
網羅仗匹素，承藉敢言窄。
取盈亦人情，反喜溜聲積。
遣婢數持燈，騐其所受跡。
用蠲苦雨情，聽之遂終夕。
【注】
〔一〕按：「緦緦」，李校本作「偲偲」。

丙辰江西大水故憲副太和臨皋楊公在殯其弟貞叔負其棺與水出入得免予友楊武部邦隆憲副公之子也泣道其事鄒爾瞻先生作風木樓紀述其事親始末鍾子讀而歎曰貞叔之爲此有本也紀之以詩
屺岵思父母，末乃及於兄。
固知至性人，孝友同一情。
古有伏棺者，入火神不驚。
彼子君則弟，易地無重輕。
吁嗟志之壹，乃與水火爭。
竟亦獲既濟，智勇根於誠。
備觀君本末，純孝通神明。
存沒急難誼，一一由此生。
世皆誦奇烈，君視實平平。
移此於君友，豈曰非艱貞。
再拜書於策，人倫著紀經。

歲暮送姪昭夏還家兼示弟恮等
汝父齎志日，汝生四月餘。
今見汝作父，予身爲獨夫。
嗣衰覩子姪，敢復問賢愚。
況汝能念我，至性輕長途。
久待忽言别，情劇未來初。
此時吾念汝，不獨爲孤癯。
問予此二載，何以處南都。
憫默不能視，中懷各焚如。
亦知汝有母，不敢言倚閭。
恐傷遠人意，予懷彌崎嶇。
官無九里潤，子母猶饑劬。
親見我近狀，不嗔薄且迂。
共兹秋冬內，愛掩督課疎。
廣汝以山水，靈汝以圖書。
此事勝誦讀，有所開悟無。
以此爲實歸，此來亦不虚。
汝叔近落羽，文字又失圖。
榮利鑿忠厚，宦路與鬼俱。
但令各有子，耕學親可娛。
豫營人外計，饑寒不暇虞。
兄弟息俱晚，家督則在渠。
富貴不敢覬，要爲幼者模。
爾勿恃周親，悠悠忘爾孤。（以上李校《隱秀軒集》卷三）

補和楊文弱年丈書德山讀元碑見寄之作（并序）
序：萬曆乙卯閏八月，予以典黔試竣，還過武陵，候年伯楊侍御脩齡先生與文弱。道予遊德山，登覽之次，覩莽中一碑，闇然如礪，有文可按。迹之，爲元丞相姚雪齋《送僧歸楚》詩。詩甚雅，草書，有右軍筆體。因輟遊事，各竭其心目之力，由偏傍得字，由字得句，由句得篇。思者退聽，得者競發。脩齡先生命予紀其事，未果。久之，文弱爲詩寄予，深妙渾成，已獲其珠。予耻於鱗爪，憚而未作。今兹寄予全幀，再覩此詩，因追和之，在己未正月十日。
枉渚猶脩竹，清湘多古烟。
坦步輟思詠，靜得文字緣。
精神超礫莽，文質中塞淵。
心形忽而止，遭異同所虔。
作者標勝國，未窮金石年。
剝蝕增時代，曠如邃古前。
虚懷候其至，蹭蹬如恐遷。
當其泮渙際，意滿莫能先。
思理蘊殘斷，不爲鈍者傳。
離合不可強，以待慧與專。
誤書思即快，不必得其全。
一靈散羣慮，半者有時圓。
逢舊如創獲，字句忽以篇。
數載憶斯日，願力亦云堅。

己未白門喜周伯孔至讀其詩記前會在己酉歲
一士才德成，天人幾交釀。
勿曰兼人資，後遂不可量。
閱人久且多，本末自殊狀。
風日損不知，驕吝美已喪。
能使好德人，十語九成妄。
見君白門日，弱冠神內曠。
如彼岸未登，意已先人上。
敢自負人倫，秉彝不能忘。
人多惡其狂，利子終易向。
予雖不謂然，口譽心兼創。
今兹後我來，再見君已壯。
安保十年外，前途副遠望。
交相勞苦言，不暇道無恙。
舟近察其人，豫覩清實相。
拜手誦清風，穆如表靜尚。
曩言庶有試，今懷始獲放。
感子不相負，非因來破浪。
默思昔摇摇，爲子肩疑謗。
愧予當子年，事事遠相讓。
雖云根器殊，亦緣心目障。
倘有他山石，如我於君嚮。
何至老大時，衰劣猶悵悵。
乃知賢愚分，運會默相仗。

得韓求仲書并所選文二編感而有寄
十年明一冤，人生年幾十。
可見始禍人，爲謀亦不失。
左官無明條，聊取前事畢。
素心如諸生，寵辱安能及。
諸生如之何，屹屹事經術。
繙校非苟然，血誠散卷帙。
可以有感通，匪惟存矜式。
笑向冥理遊，淵淵神內實。
各思看花時，少壯意難戢。
今來是再見，木雞應可挹。

題徐生山居圖
古之歷落人，人不可衣食。
又況可得居，一枝如鳥息。
愚公庇天下，不苟德所識。
徐生雖相依，雅亦能自立。
肯於汎愛中，求分萬間一。
愚公獨重之，幸舍與棲集。
既貴長且賢，下交無倦色。
生亦安廡下，以明愚公德。
張公畫隱人，長者年七十。
高愚公古誼，圖之以特筆。

冬日登虎丘
一丘但清妙，霸氣如暫銷。
層層不覺上，心目隨所超。
吳天多在水，澹澹不能高。
歌吹石留響，精靈澗泬寥。
柔艶輟秋冬，溪山多後凋。
以兹嚴枯內，彌想其夭喬。
暮煙看羣動，去人抑何遥。

將訪苕霅許中祕迎於金閶導往先過其甫里所住有皮陸遺迹
鴻漸生竟陵，茶隱老苕霅。
襲美亦竟陵，甫里有遺轍。
予忝竟陵人，懷古情內挾。
十載吳越心，風煙未遑接。
誰知苕上路，可用甫里楫。
迎送非俗情，山水分夙業。
吳淞始有江，天遠流漸疊。
未揖桑苧翁，皮陸迹先躡。
苟可添佳遊，取途何必捷。
二公居遊地，一身逝將涉。

遊梅花墅
閉門一寒流，舉手成山水。
動止入戶分，傾返有妙理。
修廊界竹樹，聲光變遠邇。
從來看園居，冬日難爲美。
能不廢暄萋，春夏復何似。
何以見君閒，一亭一橋裏。
閒亦有才識，位置非偶爾。

將至吳興訪韓求仲年丈雨中舟進暮泊城外言懷
出門武林心，中聞苕霅艷。
移帆暫先之，初懷有時變。
豈知湖山外，别有深緣願。
伊人水一方，屢盟圖再見。
山光十里來，澹爽如君面。
自許今夕言，從昏至於旦。
風雨示其難，進止斯須亂。
揖酒拜榜人，黽勉幸勿倦。
舟泊雨晴初，月生更未半。
微照接離緒，烟霜亦婉孌。

訪趙凡夫寒山所居其先墓在焉賦贈二詩表其山志
不謂入戶久，身始行山中。
水石凡幾里，坦步得始終。
此山廿載前，無人山月空。
居士開山意，一以孝思充。
人所美丘壑，君作桑梓恭。
高下奉先志，疏鑿敢不躬。
吁嗟志氣壹，思理爲之通。
天人有幽贊，靈昧無不從。
積歲殫頂踵，既成仍鴻濛。
久住覩剝蝕，巧力亦既融。
大哉風霜權，能滅斤斧蹤。
心力示來許，豈曰非天工。

其二
天哀至性人，酬之慧與福。
慧亦有聖狂，福亦有榮辱。
君秉清淨根，餘因及眷屬。
奥博友逸妻，閉門一佛族。
共資津逮恩，雙脩報鞠育。
昏嫁累不多，有子兼式穀〔一〕。
空山焚誦時，聲聲在風木。
誰令丙舍傍，豫爲置澗谷。
地既煩表章，人亦遂薖軸。
嶺誰名涅槃，應待君卜築。
何哉一朴心，經營妙伸縮。
【注】
〔一〕按：「穀」，諸本作「榖」。從李校本改。

詠古玉刻蟢子得蜂
刻玉作二虫，子母願何堅。
有絲不忍縛，厥意在纏緜。
有辛不忍螫，含飴相愛憐。
吉夢乃生男，朱芾萬斯年。
漢皋豈無珮，徒結燕婉緣。

始晴（二月二十一日）
入春已五旬，春從今日始。
冉冉梅花年，奄忽接桃李。
常年新柳來，淮流不濡軌。
今年新水來，依依黄幾里。
相值亦偶然，彌覺風烟美。
二月城南遊，輟入淮流裏。
仍作閉門人，清興未遑起。

秦淮晤别詩（晤徐元歎、别吳去塵）
子來望之夕，桐月照新涼。
是時子見我，空綠猶霑裳。
今春約過子，梅花不可忘。
蹉跎遂首夏，各道梅子黄。
子心自冰雪，如携鄧尉香。
曰予往不易，子來焉可常。
所寓近淮流，可以日舟航。
如何四月望，忽忽欲端陽。
有美得吳子，況皆婉清揚。
復有何異同，良晤猶相商。
淮流三十夕，夕夕明月光。
今雖屬晦夜，積暉如清湘。
吾弟共斯契，我舟弟則牀。
可見佳情事，意外多所妨。
子雖來十日，但如始至觴。
吳子諱言别，引衣已欲裝。
子又云此後，别予隱石梁。
此夕暫復暫，前後一何長。
汩汩百念至，未暇及文章。

于𩾐先北上過白門持同年夏祠部正甫書相訪策遼事賦此贈行
承平一事起，百千功名人。
建言無禍福，䟽賤亦得申。
兩載非遼事，出語遂無因。
口耳遞出入，茫然孰爲眞。
聲盡鳴亦止，不必中苦辛。
雖無出位罪，未聞用其身。
于公懷表餌，往往言中倫。
致身别有術，匪用干要津。
迂慮謂今患，不獨在虜塵。
假使遼遂伏，標本難具論。
豈云焦爛後，遂無可徙薪。
君地文武彥，矯矯多力臣。
我友夏祠部，況君之周親。
君肯作狂腐，冒昧先叩陳。

梁無他水部自潘景升處投詩見贈賦答
性雖不適時，索處亦何獲。
況復本寡昧，能無藉三益。
數載見人情，旦暮有今昔。
平時曰知慕，過門馳短策。
亦有下問者，不招造我宅。
未忍相誑誤，古道共尋繹。
面從久不堪，反脣見罪讁。
加以嚴冷名，初心彌踧踖。
以兹每自安，客居半屏迹。
區區好德心，幽明庶可格。
同心在四海，閉門原不隔。
婉孌梁水部，虚懷忘我僻。
緘詩不通書，曩疑猶未釋。
必也笑相視，乃各覩肝鬲。
我友一片心，慇懃爲騎驛。

王文肅公專祠詩
君臣共元化，宰相尤樞軸。
今之師保傅，於古曰三獨。
以親則心膂，以尊則伯叔。
豈曰猶夫人，無故叨簡錄。
矧乃不世君，豈能覩庸熟。
聖主責愚相，不待其覆餗。
以兹輕且疑，積而成躑躅。
三四十年中，吾見王文肅。
御札藏公家，惺也曾跪讀。
每於點畫內，尊禮意堪掬。
致此非苟然，才誠妙伸縮。
嫌怨盤錯間，微茫爭倚伏。
業已忘非譽，豈惟輕寵辱。
九廟實臨之，貞心照霜旭。
外人寧得知，聖主獨鑒燭。
所以越庭推，金甌默有屬。
險人與腐儒，大奸之臂足。
謡諑不自由〔一〕，犬吠驢鳴續。
於赫哉明綸，竟以此曹束。
邇者舌耳敝，強半爲枚卜。
宸聽歎天淵，幾成道傍築。
那知恭默中，痛憤於此觸。
庚寅歲召對，巷牖公啟沃。
此後多靜攝，臨軒勞補牘。
正使日三接，羣情彌窘促。
乙卯庚申事，可以見碌碌。
安得公其人，清問堪反覆。
乃悟再召公，宸斷超流俗。
年來悮國人，巧於逃大戮。
不居權奸名，猥以庸自贖。
大臣係安危，庸即同凶族。
醫以庸殺人，參苓等鴆毒。
安得公其人，默定紛紜局。
國未竟其用，身後蒙尸祝。
吁嗟蹇蹇心，此事非所欲。
庶以風來者，頑懦有私淑。
【注】
〔一〕按：「諑」，諸本作「啄」。從李校本改。

錢時將自吳過訪因謁梁水部於蕪湖反再見予送之歸吳
士能苟讀書，無文亦自可。
篇章日日傳，吾知腹未果。
錢生學道人，著述不妨夥。
案之皆精博，孔釋如觀火。
别予謁梁公，反不忘見我。
離久如初逢，去鶴空中墮。
歸吳卧冰霜，經籍以自裹。

病中買得一侍兒名曰靈光因憶唐人有新姬侍疾之作戲和其意
置婢亦偶然，何嘗因病阻。
女子稱薄命，低回向父母。
雜香照火臺，幃燈孤未吐。
中有枕衾人，叨作羣艶主。
未及辨時地，傍列人三五。
何暇自言新，默然入儔伍。
錫余以佳名，傳呼别衆女。
親賓明日來，推排避無所。
君言蒲柳姿，吾衰良負女。
自有生平顔，來晚未及覩。
毀容傷君心，隨例成眉嫵。
察君雙眸光，烱烱能識取。
僶勉待君健，精神照窻戶。
只作初相見，飲食重歌舞。
況非既嫁身，良時猶可補。

五看雪詩（有引）
雪無暢於庚、辛之冬春者，看雪無博於庚、辛冬春鍾子之在白門者。由今想之，於木末亭，於雞鳴寺塔下，於烏龍潭，於孝陵，於秦淮之舟。大要木末之雪秀，秀於木、於煙；雞鳴寺眺後湖，後湖之雪曠，曠於湖；烏龍潭之雪幽，幽於潭，亦於木、於煙；孝陵之雪雄，雄於陵；秦淮雪舟，前此未有也；雪則蔣山，蔣山之雪活，活於從水看山。退尋追賞，作《五看雪詩》。
其一　木末亭看烟雪
群動無漸次，同時被萬光。
平楚出其端，烟杳生下方。
若非寒悄悄，已是春蒼蒼。
始知原野秀，或不藉青黄。
亭臺不足言，當觀於大荒。

其二　雞鳴寺塔下看後湖雪
日日玄武湖，今朝曙暉廣。
波不在湖中，白非生雪上。
明明忽如月，堪作清夜想。
奇光不可名，茫茫從此往。

其三　烏龍潭看雪
天淵但一深，初無陰霽殊。
身處孤光內，乃知積雪餘。
寒照無遁情，動蟄難爲居。
此時同一覺，靈者獲其珠。

其四　孝陵看雪
王氣養晨寒，積厚光亦融。
松楸自森肅，陵谷乃鬱蔥。
一白難思議，萬象無始終。
鞠躬向山爽，六龍在其中。

其五　秦淮櫂雪
淮流與蔣山，雪期苦難共。
臘雪忽過春，意外流澌送。
山中所消水，還爲看山用。
寒影本卓然，隨舟或蠢動。
從舟見諸山，舟輕山則重。

靈谷看梅
一雪達冬春，萬花生巷陌。
嘉祥久且多，物情反成斁。
霽後速我遊，春物宜甲拆〔一〕。
空濛烟靄中，郊原胡以白。
得非消未盡，餘霰猶狼籍。
何知是寒梅，遥香表韵格。
澗松暫輟聲，留風吹素魄。
氣如可承攬，光眞難採摘。
孤踈有本性，花煩終不積。
感君開較遲，來晚及芳澤。
折枝愧區區，聊志私所惜。
相延歸索笑，勿謂瓶中窄。
【注】
〔一〕按：「拆」，諸本、李校本皆作「折」，誤。

賦得陶士行母贈姚孟常母文太孺人
截髮一何苦，結友如不足。
所求在宦達，未能超寵辱。
不應如是母，教子以干祿。
三讀陶公傳，悔此論未篤。
晉室何等時，首足已翻覆。
亂頭養望人，何關於剝復。
區區陶長沙，大廈之一木。
其母知是子，才誠堪補浴〔一〕。
猶慮狃近圖，有負於鼎軸。
一片截髮心，感勵等慟哭。
所以惜寸陰，孝哉守母勗。
如彼仗劍人，劉項運已卜。
死生雖不同，各具興亡目。
非無匪他志，足以樹儀鵠。
别有尊攘懷，自隱於膏沐。
尋常栢舟言，難爲此母讀。
【注】
〔一〕按：「浴」，李校本作「俗」，誤。《淮南子·覽冥訓》：「女媧鍊五色石以補蒼天。」《山海經·大荒南經》：「羲和方浴日於甘淵。」是「補浴」之所出。《宋史·趙鼎傳》：「浚有補天浴日之功。」錢牧齋《寄長安諸公書》：「補浴之勛已成。」皆其證也。

城南古華嚴寺半就傾頽奇爲清崎同一雨法師徐元歎陳磐生往訪詩紀冥遊兼勸募復
六載秣陵人，自許遊栖熟。
所愧城南寺，前此未寓目。
懷新快初至，詢仰得前躅。
數里聲香中，人我在空綠。
金碧感廢興，林軸增幽獨。
佛事寄花果，僧意安水竹。
微雨灑新陽，羣有俱膏沐。
淨地不必言，亦可備登矚。
先往勸同心，靜者來相續。
庶借奔悅情，共爲信施勗。

遼陽陷後聞友人張任甫先赴參謀之召得書詢知尚未出關欣慨交心勉其後圖
君有吞胡志，時無御衆才。
無故驅出關，委敵亦足哀。
頻年壯士去，君見幾人回。
犁庭名洵美，誰實受其災。
爲兔而忌狗，别自有覆培。
騎劫代樂毅，賊喜士氣頽。
預知有今日，不待敗音來。
城亡義軍死，寧止四萬哉。
聞君方被檄，引衣就行枚。
非不欽壯志，巢卵恐同摧。
捐軀屬無名，爲君中徘徊。
智勇生有限，疆土猶可恢。
書來知遼陷，君猶在燕臺。
從此宜審擇，努力收餘灰。

遊茅山
山以人得名，去來關隆替。
犯雨訪句曲，諒亦有冥契。
依夕忽如朝，輿步踏殘霽。
天寒百靈肅，山空衆響厲。
嶺上自白雲，眞人已天際。
始悟洞壑迹，祗是眞仙蛻。
按圖窮物隱，歲晚冰霜閉。

觀顔魯公所書茅山玄靜先生李君斷碑
世人覩神物，不賞亦不忌。
一落名山中，衆靈必驚異。
所以金石文，往往半完毀。
運數雖不同，珍惜理無二。
吁嗟唐以前，此山無一字。
崎嶇平原筆，摧折亦數四。
殘光照灌莽，去留不無意。
逸姿寄典刑，妙情超勁氣。
如彼蹇蹇臣，反見爲娬媚。
此在顔書中，圓警最滿志。
中分幸兩存，延津合亦易。
不然或收之，斷者曷能覬。

武夷道中暮雨幾於無山而高低濃淡層層不亂恨元章一派開後人藏拙之路小憇山署聊寫其意〔一〕
山雨兼既暮，千峯化一雲。
誰知中歷歷，界畫皆有紋。
惜哉米高後，雲山日紛紜。
冥濛殘瀋外，遠近未遑分。
下馬追所見，落筆欲云云。
稍近巖巒出，已復似朝曛。
【注】
〔一〕李校：以下十一首録自《遺稿》卷一。

月宿天遊觀
靜者夜居高，覩聞自孤遠。
奇光被形神，所照皆如澣。
草樹與溪山，共此煙霜晚。
立身仙掌上，接筍峯初偃。
天月如逝波，悠然何時返。
春淺夜復深，萬象戎戎短。
篴聲起一隅，千山萬山滿。
虚衷憶忘一，遭物偶興感。

出山十里訪水簾洞
出山又入山，原爲水簾計。
本以水得名，却有羣峯衛。
峯立如兩雄，有時揖相避。
削壁外無覩，水源何所自。
各自成思理，恥爲武夷隸。
觀其斷連時，寬亦一而二。
中劈即徑竇，紓直行幽隧。
天日在峽中，少虧恒多蔽。
戴實或履虚，置身有無際。
欣慨交形神，俯仰失天地。
石交橋洞生，往來劣得濟。
倏焉身世寬，孤高履幽異。
微雨日中來，頭數若可記。
看山行路人，此物最所忌。
遊絲與貫珠，潤氣流清霽。
乃知是飛瀑，遠從千仞墜。
至棼反無喧，聲光歸一細。
東西不自由，分合果何意。
水風若交蘆，依倚作寒吹。
吁嗟水一簾，蓄泄高且邃。
羣峯養微源，起落難思議。

西湖早起
人作湖中遊，我止湖中宿。
愛其朝與暮，清暉媚幽獨。
奔悅先人起，每逢西子沐。
萬柳飲朝光，初煙爲之綠。
遊人未出城，溪山靜無屬。
寂如坐中宵，殘月被林麓。
湖陰積欲流，晨曦潤如沃。
何人當此時，竊取娛心目。

商孟和惠妙紙予託爲作畫贈别徐元歎
山水傳筆墨，相關深未深。
又況借人手，代予贈友心。
代者何人哉，心手能相尋。
妙繭引人意，欲畫中沈吟。
爰念所贈友，即君夙所欽。
胡不遂命筆，君意亦欣欣。
經營停放間，意到生霽陰。
數樹染未半〔一〕，溟濛如重林。
泉流煙香内，一縷界層岑。
既成笑相視，春風吹我襟。
未免各散去，留者四壁音。
予歸時相思，憫默援素琴〔二〕。
【注】
〔一〕按：「染」，李校本作「滿」，校曰：翠娛閣本作染。今所見《遺稿》、翠娛閣本皆作「染」。
〔二〕李校：「援」，翠娛閣本作「玄」。

武昌令陳鏡清前以憂去遺六詩於寺壁情文俱古欽其希聲詩志欣歎
雪月處山嶺，精神自高寒。
陳侯恬曠士，理名簿領間。
虚衷集欣感，遭物觸其端。
比興不得已，未言出靜觀。
顥氣裹章句，仁孝見一斑。
峻不可迫視，厥意乃安安。
章光闇然内，牆壁淹獨難。
論世疑古人，今方食一官。

吳門别孟和還閩與元歎同作
君作盡頭送，送盡亦須離。
茫茫念前後，遂生盡頭悲。
何如送速返，爲别今多時。
湖山吳越路〔一〕，與君春共之。
鶯花隨水陸，同爲行者儀。
相送漸相忘，别時始各知。
君反作歸客，邀作送君詩。
【注】
〔一〕李校：「山」，翠娛閣本作「上」。

中秋雨後月
此夜秋不再，無月猶啓扉。
前山隱若去，乍見忽如歸。
片光離殘雨，煙水是耶非〔一〕。
【注】
〔一〕按：「水」，李校本作「雨」。

普安城陷門人吳公鬯孝廉由黔歷滇蜀奔楚弔予廬居感賦
枝梧萬里途，蹭蹬八年别。
老壯不必言，理亂異悲悅。
厥苞發自遼，黔蜀爲三蘖。
如山頽鐘應，倡和肆屠裂。
書生無職守，安坐受屼嵲。
妻孥寄草露，有泣不能血。
茫茫滇楚蜀，如鳥雲煙滅。
到時憇一枝，始驚途阻絕。
盡室聚纍纍，彌表心魂孑。
感君萬死後，師友情内切。
被衰啜粥身，對爾愧叨竊。
仕者遭時艱，宜更安飽轍。
亂離鍊爾身，筋骨應如銕。
前途可無畏，盤根與錯節。

戢楞嚴注訖寄徐元歎
閱人數十載，不容不索居。
咎譽去已足，此外何所須。
豈知獲微效，習靜心迹俱。
縱非懲惡友，亦當反我初。
禁足廢參訪，良朋亦遂疎。
辛勤補孤陋，精進資顓愚。
法味自供養，不復觀他書。
諸根本鈍闇，無力及其餘。
七載求密因，心見欲豁如。
淺深示眞月，究竟是非除。
因果同本性，頓漸殊常途。
當其銜躡際，交光非有無。
櫽括取其要，餐採聊自娛。
人生非麋鹿，何怪限荆吳。
萍蓬猶偶值，豈終隔一隅。
但恐再相見，冉冉猶故吾。

夏正甫調吏部再有此寄略述前後
用君處此地，宜在六載前。
當其司遲速，宵人亦有權。
定力超寵辱，況計後與先。
元老具心目，知君非一年。
璧完今歸趙，安見瓦礫全。
予本非君匹，兼恥相繫援。
君或别有取，焉問愚與賢。
念予與當路，恩怨無所連。
肯立見摧碎，如石壓卵然。
復何煩指授，繩根遞攀牵。
雞肋誠瑣屑，宛轉辱尊拳。
君時處閒曹，疑謗代爲肩。
以兹操衡鑑，幽滯何弗宣。
往事算飄瓦〔一〕，細故久棄捐。
虚公恒言爾，舍此無規瑱。
努力酬高義，夙夜以乾乾。
敢云永終譽，恒恐多尤愆。
【注】
〔一〕李校：「算」，翠娱閣本作「等」。

山中〔一〕
山中寡所營，榮落觀朝槿。
出門見秋山，疏密意可領。
秋色殊未深，秋氣已凄緊。
想見山阿人，翛然萬慮屏。
亦已備幽深，而未隔人境。
【注】
〔一〕李校：以下二詩録自《茗齋集》附《明詩鈔》卷一。

夏月宿張明府縣齋起坐大桐樹下口成
空庭浸琉璃，蒼凉不受暑。
風檐鳴墜花，斷續如殘雨。
披衣驚梧月，清霽忽如午。
靜夜嗒焉秋，山水作人語。
何知是嚴城，寒醮轉三鼓。（以上李校《隱秀軒集》卷四）

題林茂之畫壁
胸中既有眞山水，壁上何知非絹紙。
約畧山雲膚寸間，汨汨俄焉潤圖史。
意所纔見筆輒追，不然過眼將失之。
有時伸紙乞君筆，未必風神能若斯。

題張金銘紙帳
搗繭成帷古香裛，入秋須此獨何急。
君言密理勝輕容，容易秋聲不得入。
果爾不入秋聲悲，幽夢應無闌出時。

送鄭季卿之金陵兼寄書南中所知
昨者看君無去意，朝來忽定南行計。
遠别應作數日惡，君今發口何容易。
金陵故人無親踈，一日二日難作書。
書札有無意恐殊，欲作不作中躊躇。
君言傳語終泛泛，隨筆數行自有餘。
君欲買宅秦淮老，爲君卜鄰難草草。
左方幸虚一笏地，遲我數年移家至。

將移居題别畫壁
屢欲遷居向他處，念此數回不能去。
山水無人秋作聲，一室烟嵐自朝暮。
畫壁本圖當臥遊，誰知終亦不能留。
此中清景消不得，況乃置身林與丘。

八月十四夜集别張金銘年丈暫假歸沐
今夕與君同杯酌，君言不如歸家樂。
歸家各有索居時，晤言今夕成今昨。
長安忍作終年遊，苦死難爲明日留。
明日不留吾不強，途中豈可值中秋。
滿口留君意半闌，自慚今夕滯長安。
思歸轉挽將歸客，但覺臨岐置語難〔一〕。
【注】
〔一〕按：「岐」，李校本作「歧」。

上白帝城望杜少陵東屯居止遂有此歌
白帝山水何參差，欹側升降相蔽虧。
拳石勺水細已甚，無有不歷落嶔崎。
杜陵野老雖間關，不肯卜居不經奇。
胸中眼底足相發，其人其詩皆似之。
天生夔州此山水，不住此老欲住誰。

暫駐夔州詹郡伯黄楊二司李招集白帝城戲柬（三君皆楚人）
人生客遊何者美，其一友朋一山水。
山水難逢白帝城，友朋況值皆同里。
四牡雖羸忝使臣，昨朝過此坐生塵。
今者舟輿太供頓，何可遊山無故人。
三君肯分置三處，客中快度三朝暮。

壬子四月六日送春于野
百日春光亦已倦，來時不迎去却餞。
前者寒食一月前，郊行才識春風面。
鶯花就人人避之，遠于將之空戀戀。
送春不必送花鳥，首夏鶯花正繚遶。
二月花時空復名，風雨如秋寒悄悄。
從兹不作閉門人，青山無日無春曉。
辟彼黄花說重陽，重陽曾見幾花黄。

吉祥寺松下夜歌和友夏
報國松勝靈谷松，權奇屈曲如巫峯。
物神往往失本形，蓋影濤聲皆已庸。
苟不貴形直取意，今見此松貌亦恭。
是時宜月特不月，有意幻昧其聲容。
一枝每具一丘壑，風泉畜泄如未落。
以此彷像報國松，辟置盆石當五嶽。

玉泉寺鐵塔歌
五金惟鐵最愚劣，化爲浮圖萬象列。
立山水中精神孑，瘦幹高莖疎其節。
日星散氣冰霜結，佛數恒沙萬生滅。
蛟人出波鱗介别，商周墨玉漢凹凸。
似非鑪冶出鐫鍥，臥蠶盤螭不瑣屑。
元氣淋漓取精竭，阿育之鉢藏敢泄。
鬼物司之莫能竊，其中出入風雷截。
流出峩眉神僧掣，關係運數汙隆閱。
匿光送景大地臬，摩娑情文耳目悅。
如几案間可擺撤，巨細靈頑理難絜。
勿云巧力傷樸拙，請循其本仍古鐵。

隋大業十一年鑊歌
大哉形神相亭毒，金鐵斯壽衆形促。
若將神氣視金鐵，金鐵猶爲有形屬。
大業之鑊到於今，水火退盡存者金。
以置佛前配古塔，後人不信爲釜鬵。
天道三十年一變，後火前薪不相見。
一鐵萬古此聲色，宛對鑄者刻者面。
自唐以後諸不朽，有此鑊時皆未有。
吁嗟形反能不化，不以精粗爲近久。

鄴中歌
城則鄴城水漳水，定有異人從此起。
雄謀韻事與文心，君臣兄弟而父子。
英雄未有俗胷中，出沒豈隨人眼底。
功首罪魁非兩人，遺臭流芳本一身。
文章有神霸有氣，豈能苟爾化爲塵。
横流築臺拒太行，氣與理勢相低昂。
安有斯人不作逆，小不爲霸大不王。
霸王降作兒女鳴，無可奈何中不平。
向帳明知非有益，分香未可謂無情。
嗚呼！
古人作事無鉅細，寂寞豪華皆有意。
書生輕議塚中人，塚中笑爾書生氣。

贈李長蘅
題君三絕君未領，看君意色何淵永。
若登絕境已無餘，自兹以往復焉如。
興來興止性情眞，有意無意如其人。
予家畜子寒林圖，秋冬之際子精神。
乞君再作無所拂，子意其當無苦物。

寄題友夏紅濕亭
落日在湖沈紅濕，日日湖中見未及。
子亭其上朝夕之，朝見日來夕日入。
日光水光相原委，紅者非日濕非水。
偶然過眼或失之，不及要人時自起。
予住寒河未有亭，寒河水日何嘗停。
日光水光欲示予，予登亭時恐不如。

章甫贈雙鶴歌
至人耳目即霄漢，鳴舞庭中豈近玩。
支公放鶴鶴肯去，意者孤棲求其伴。
若使雙雙如友生，在庭在野同其情。
所以君今同損致，不使異處分飛鳴。
予家隻鹿不我違（予有一鹿，放之不去），豈有雙禽苟爾非。
此物求友亦擇主，惟我與爾終其依。
垂老期君共丘壑，養成頂翼待君歸。

登浮渡妙高峯歌（茂之題名）
浮渡無峯亦自可，有巖三十六右左。
妙高峯妙殊不高，三十六巖已在我。
大通巖瀑出天門，振衣忽向天門坐。
向者首楞高云阻，才坐石獅皆可頫。
石獅口吐石鸚鵡，上者吼兮下者語。
樹苔純駁藻一山，雲日淒妍煙衆藪。
居高臨深領其要，洞巖碌碌誰能數。
笑我蠅頭二千字，君但大書三十五。

舟屋茂之所居改以巢鶴歌
勿逝我梁發我笱，物情往往恤其後。
鵲巢寧保鵲終之，但慮來者非吾偶。
子去子居何忍收，維鶴與子終其儔。
後有斯物前斯人，猶勝爲巢讓與鳩。
鶴處籠中鞠其躬，察子形神爲之愁。
我欲客爾鶴亦樂，爲我與爾忍拘縛。
留君君去君不居，維君亦念鶴無廬。
君無所恤鶴不辭，代蕭者曹何遜爲。
月明江空時一鳴，是君中夜長嘯聲。

觀日歌
濛濛萬象未勾萌，居天海間發其英。
殷勤照我三萬日，何惜一朝觀其生。
已非昨夜特未朝，去天趨親海趨遥。
一碧以上冠萬光，光以內外星摇摇。
此時星如不欲落，氣之所至星光弱。
人指萬光作日光，良久日從碧中躍。
新出於浴未暇圓，水風厚兮日猶薄。
蹭蹬拍浮光無主，火金與水相子母。
遵養時晦諸氣中，赤黄去盡白始吐。
目中空華誰所爲，問日不知目當知。
元化中邊無定理，人各言其所見爾。
不然此光以往天尚多，此時東西影如何。

插戴詞
昨日見人初不怪，他家女郎皆出拜。
俄聞插戴在今晨，得無昨事遂爲眞。
風俗重此勝花燭，此番喚出始怯人。
牆頭簾內集聲影，唧唧如聞未露身。
掌中嬌稚乍悲羞，徘徊約指與搔頭。
約指搔頭鏤金粟，欲近髮膚未忍觸。
要知禮義女兒身，非惟細意拭香玉。
無處驗郎百歲情，手着儂時指爪輕。

見姬人臨妝看鏡中臘梅花〔一〕
有花非梅目以梅，蘭蕙雪霜共體栽。
色香自殊花同時，稱名稍以臘别之。
此花雖負梅之名，覺比梅花又深情。
寒素能不廢柔艶，不與同苦同其清。
呼儂梅花儂不應，笑指此花是我生。
朝夕與之共言笑，安得鏡中不同照。
今晨邀與共爲妝〔二〕，照色照香誰最妙。
花在枝頭不感人，有時憐影勝於眞。
將身入鏡伴花影，忘却外邊花與身。
【注】
〔一〕按：「妝」，諸本作「籹」。從李校本改。
〔二〕按：同上。

其二
同向冬春爲色香，以臘爲名名獨彰。
何意邂逅承嘉運，歲寒同薦君子房。
邂逅同房非偶然，君有玉臺不敢專。
人道入宫易爲妬，儂言臭味易相憐。
相憐一向同雪霜，今晨才共明月光。
人與花枝共明月，聲香欲盡清輝發。
清輝非神亦非膚，花影反憐人影殊。
寒花有情向人語，我見猶憐況老奴。
此意不但在君前，看君出門然不然。

新姬手植盆蘭引
平生憐花如自憐，未必花花儂盡然。
國香本自房中物，歲植牀邊獨浣拂。
今歲人情始學分，但看入手孰芳芬。
物生有命在時地，亦關心力勤不勤。
難惜纖纖暫同湼，情知手與花終潔。
郎言此花名宜男，郎今且莫向儂說。
此事應亦有人知，儂去女兒今幾時。

元旦臘雪歌和蘇弘家符卿
時廷尉董公、光祿周公，各以朝正孝陵，有詩紀之。
冬春寒甚同一雪，人事天時休咎别。
氣能壓蝗春則否，去年南北事尤切。
年來邊腹不可言，事事默恃歲無孽。
人亦有言重民危，標本之動始於饑。
饑即其病食即藥，病者安穀亦過期〔一〕。
猶記楚中歲戊子，斗米二百錢未已。
爾時糴貸反能支，未見確然皆餓死。
後一紀餘斗百錢，滿眼郊原骨拄天。
可見公私錢漸空，有年難於昔無年。
況今又過一紀半，事可憂者非目前。
且看卒歲野無白，三公矧負陰陽責。
天爲今年特展期，十日以內猶爲澤（是歲以正月十一日立春）。
何如一雪達冬春，屈指元旦自元夕。
未離冬氣易爲冰，一夜陵園堅幾尺。
各採晨寒佳氣傍，首將歲事薦高皇。
歲內旱蝗臣盡瘁，萬一微誠補天地。
尺寸無多運數寬，議蠲議折非長計。
京兆親民嘗服勤，救過不暇敢言勳。
今得移將别補湊，精神免爲捕蝗分。
【注】
〔一〕按：「穀」，諸本作「榖」。從李校本改。

自題畫贈商孟和
計君别我六年矣，予之學畫今年始。
嬾衰事事減於前，却有閒心到畫理。
久近工拙不必言，别來新事添驚喜。
士隔三日當刮目，意外他長寧止此。
授我蜀箋誠自怍，恐負佳紙筆未落。
交情雖復意欣然，心手從違亦斟酌。
數撇枝柯不敢多，蕭踈乃反得婆娑。
中年服官始作畫，勢亦不能復求苛。
君言貴具文人氣，正於離處察其意。
熟後求生穉求老，再晤君時方許議。

桃花澗古藤歌
吾聞藤以蔓得名，身無所依不生成。
看君偃卧如起立，雅負節目不自輕。
昂藏詰屈自爲樹，傍有長松義不附。
春來影落澗水中，不與桃花同其去。

禮牛首畫祖像歌（并序）
序：牛首舊有畫各祖及諸禪師像凡百軸。今存者八十餘軸，其他皆不可問，東祖達磨、北地法融亦與焉。歲久絹墨非故，惺爲䟽募裝之，仍自書各尊者出處於首。好事者補之滿百。偶與福清林古度、同邑譚元春、湘潭周楷同遊於此，瞻禮之，遂作歌，并記其存亡新舊之數，以付守者。時萬曆己未六月望日。
畫家身手佛心腸，妙總異同變無方。
寫示各祖次羣宿，鉢緣欲盡燈始張。
邀歸縑墨無先後，要使諸燈共一光。
縑墨壽匪金石匹，筆端願力與之一。
早知像教劫殘時，便是賢愚興感日。
悲喜敢云惺也始，佛化世人先頑鄙。
一念或爲動者機，衆力衆情同起止。
衣履須眉隨所挹，敢以語言自添入。
直書其事待信心，爲佛爲世標性習。
東祖菩提牛頭融，何可山中無此翁。
僉謀補之或曰否，二祖神明各祖中。

隔雨聽鼓吹歌讌俞仲茅駕部水榭作
池水澹澹秋颼颼，夜中聽覩寒相周。
主人哀樂本異人，喧靜不同同其幽。
有聲落葉哀蟬內，難向葉聲蟬聲求。
池月倦來檐雨代，燈光欲去去不收。
始知雨外有繁響，化爲寒雨鳴中流。
一雨秋薄中難障，鼓音人語出兩頭。
此時地天人一籟，悲哉隔雨不隔秋。

范漫翁畫山水歌
山水不言示以天，每聽詩家畫家傳。
性習所至筆或後，筆亦時過性習先。
點染何嘗不求似，似者有時不必然。
迂作精神漫作形，虎頭半處即其全。
四十以後始盤礴，身世之外自起落。
自許波瀾已老成，視之反似學人作。
吾聞老子能嬰兒，恰是至人神化時。

詠畫蘭停筆
畫蘭先畫其勁資〔一〕，意定須以膽行之。
亦有深情如恐竟，欲開不開使人思。
要知香色勾萌處，多在筆墨踟躕時。
心手相商成意態，眼光髩影立離離。
閒待朝來重補足，今朝同夢神先續。
【注】
〔一〕按：「資」，諸本作「質」。

觀周令滋米趙二石歌（有米元章、趙千里勒字，茂之搨焉〔一〕，同觀者周安期、安仁、陶公亮）
山水千秋照冥莫，影結爲形成片石。
高深墜倚各似之，寫其精神與膚澤。
杖笠遍尋限時地，圖史臥遊終格格。
此石縮之作具體，以待山水倦遊客。
形色以外添清響，煙霜相戛寒湱湱。
米趙好遊始寄此，爲與山水中無隔。
拜手勒銘敢言玩，敬告來者幸無斁。
君愛二石并其人，摩擊之間成莫逆。
模搨自是登臨心〔二〕，豈但鑑藏珍妙蹟。
是時主客凡六人，己未仲冬十之夕。
【注】
〔一〕按：「搨」，諸本作「榻」。從李校本改。
〔二〕按：同上。

贈錢丈
子瞻釀酒亦蓄藥，身無所與樂人樂。
意廣雖無人我殊，主人本領亦覺踈。
君負高懷術復奇，一身二長兼有之。
使世不病復不醒，而我能飲又能醫。
疾者在門客在席，憫悲歡喜顔常集。
飲酒長教歌舞佐，施藥仍將衣食給。
問君何利乃爲爾，自適其志遑他及。
賢吏造請時一報，偃室澹然如未入。

詠古玉刻蟢子得蜂（并引）
六朝《子夜》《讀曲》歌，吾曰「梧」，思曰「絲」，憐曰「蓮」，蓋當時委巷自有此口語，采入作詩。今繪刻器物，借聲雙關，爲吉祥善事之兆，如燕喜爵祿之類，事近不經，實始諸此，則其來亦久矣。萬曆己未臘月初三日，偶步吳門，購得古玉刻一小蛛撲得一蜂，蛛大於豆，蜂小於葉，俯仰避就，奇有情理，翼股須目欲動，取喜子得封之意。適內人有以此月八日生者，舉此爲壽，作新體侑之，以代徵蘭之賜。
蓮即憐，絲即思，借字吾聞讀曲詞。
吳市偶得漢遺佩，古人製器已先之。
世云蚌者珠之母，今知玉以蟢爲兒。
觀物舍義但取聲，爾公爾侯徵在兹。

沈雨若以朱白民竹卷贄予畫戲作此歌
顧源山水朱鷺竹，吾愛二公皆不肉。
見筆墨身而說法，豈以一石一枝相逐逐。
吁嗟顧公吾未見，去年曾識朱髯面。
問他行徑曾不言，袖出朱墨竹一卷。
孑然一身萬里足，五嶽貲糧惟筆硯。
其時悔未助山資，此君交臂遂失之。
歸覩顧公煙雨圖，未畫一竹竹可思。
沈郎愛竹何其篤，買萬琅玕歸一束〔一〕。
墨氣到紙無後先，一雲所雨同時綠。
應以如來藥草喻，而爲胷中之成竹。
竹在朱君猶可致，已入君手安敢覬。
忽取贄予畫山水，知予好此特相畀。
顧予作官兼賣文，以畫愽畫誠自媿。
【注】
〔一〕「束」，諸本作「朿」。從李校本改。

五色蘭卷歌（有序）
序：萬曆己未十月初六夜，毘陵舟中，夢與內人吳孟子同種五色蘭，以爲男子之祥，許爲予圖之。以畫蘭施色不韵，珍重未成。天啟元年秋，忽作墨蘭，至八本，正側委垂，意態不一。持告予曰：向所謂五色，應是五種也。此八本中豈不具五種相乎？予是其說，紀之以詩。
蘭譜前無五色名，應是同時因想生。
吉夢胡爲久未踐，遲回待爾墨花成。
國香階秀是何物，肯以青黄輕點拂。
忽然意到得數株，偃仰風月意各殊。
從傍觀者試擇之，就中五色亦非無。
吾聞五帝不盈五，恰逢劉季公然補。
故將五種缺其一，有意待予閒與數。
畫蘭人本解語花，吾將添作幽香主。

瑞光寺塔燈歌〔一〕（塔中燃燈一夜，太湖三日無魚。是夜與徐元歎同遶塔，賦此）
大哉悲光照何許，慈力難名拔衆苦。
一宵塔下暫燃燈，三日湖中堪斷罟。
未了衆生生死緣，殺生放生竟何補。
光中大衆念佛聲，衆生尋聲同往生。
無生可放何處殺，流水長者坐忘情。
願同湖上捕魚者〔二〕，蓮花香裏共經行。
【注】
〔一〕李校：録自《遺稿》卷一。
〔二〕按：「上」，李校本作「山」，校曰：翠娱閣本作「上」。今所見《遺稿》、翠娛閣本皆作「上」。

四言詩

維東有阜十章（有序）
序：壬子閏十有一月，予與商子之燕，譚子送之以詩，予作此答别譚子也。
維東有阜，維南有湖。
阜則我宅，湖則我居。
子無所往，我無所徂。
我室子室，子廬我廬。

其二
予歸自官，子南斯行。
子歸自客，予北斯征。
聚散無言，舟車有聲。
維此舟車，爾獨何情。

其三
自南爾歸，有懷不一。
子三適我，我不子即。
子之適矣，如予之即矣。

其四
自南爾歸，有言不同。
子三逢我，我不子從。
子之逢矣，如予之從矣。

其五
駕我四牡，肅我衣裳。
彼其之子，不與我偕行。
惠我良朋，共此雪霜。
維子心則臧。

其六
肅我衣裳，駕我四駱。
彼其之子，不與我偕作。
惠我良朋，共此饑渴。
維子心則若。

其七
我之云邁，念子無儔，亦莫我留。
昔子之南，予其敢曰無儔，挽子之舟。

其八
我之云邁，念子無依，亦莫我追。
昔子之南，予其敢曰無依，反子之綏。

其九
自南自北，莫同匪天。
各處其末，中有山川。
山川何有，蒼蒼淵淵。
瞻言共之，心目其間。

其十
勿曰我出，勿曰子處。
各有朋友，各有言語。
及彼威儀，爰各有所。
庶幾夙夜，惟予與女。

憫溺五章章六句（并序）
序：甲寅正月二十七日，舟泊濡須口，大風。江中小舟渡者覆焉，可二十人，皆南岸窶人，過江傭作。舟子以風故，索加錢，人一文，不可得，因守至多人。時久舟重，風益張而致溺也。急揮官舟救之，從者數舟，得十四人而還，餘莫及矣。予與林子見之憫焉，各作詩。
山鳴江怒，渡於何所。
我食焉取，彼君子兮我阻。
亦莫我予兮，斯豆斯簠。

其二
招招舟子，取盈則那。
從其匪盈，糈則我多。
糈不我多，舟中人兮奈我何。

其三
維其多矣，烝沒於波矣。
沒匪不出，伊誰何矣。
立而聽之，家滂沱矣。

其四
索糈沒之，犯死出之。
同兹舟人，孰罪福之。
孰罪福之，暇之卒之。

其五
有邏者舟，泄泄偃仰。
溺者已歸，救者徐往。
敢告津吏，厥有刑賞。

水簾題石聯句（遊太山作）
晴雨所覆（惺），白雲之上（吳惟明）。
冬愛其原（林古度），厥流斯養（惺）。
石穹其中（惟明），俟時而響（古度）。
岱寔爲之（惺），勸登弘獎（惟明）。

自題深山圖〔一〕
爭日分煙，草木昭晦。
寒吹暄肅〔二〕，風泉斯籟。
壁岸無階，衡廬若對。
石走波停，緩急時會。
崎嶇抵觸，兩存無礙。
尋梁契集，坦步人外。
誰謂山空，中有嘯欬。
往來非無，滅迹輕靄。
辟彼禽魚〔三〕，蕞淵之內。
匪莫能圖，恥躬不逮。（以上李校《隱秀軒集》卷一）
【注】
〔一〕李校：録自《遺稿》卷一
〔二〕按：「暄」，李校本誤作「喧」。
〔三〕按：「辟」，李校本誤作「晬」。

六言詩

諾詎那尊者巖偈（有僧入牛頭寺，寺僧禮之，臨去，遺一鑰，曰：「持此至中巖扣石笋，即見我矣。」久之，低頭佛失珠，僧迫，乃憶前語，持鑰扣笋，笋開爲三，得盜珠還。）
偶爾喪珠復反，急時扣鑰相求。
未免勞勞多事，世尊不合低頭。

其二
未必衣珠眞失，總緣巖石當開。
自供羅漢游戲，不管山僧往來。

雨後滁州道中〔一〕
雨過石頭齒齒，風殘波面鱗鱗。
鳥啼深澗纔曉，花落空山尚春。（以上李校《隱秀軒集》卷十三）
【注】
〔一〕李校：録自《茗齋集》附《明詩鈔》卷八。