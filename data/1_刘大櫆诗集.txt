海峰詩集卷一　古體詩一
雜詩十四首
落日臨大江，秋風揚其波。逝者無停晷，靈源一何多。高帆似鳥翼，倐忽相經過。我欲乘巨浪，東攬扶桑柯。惜哉時已邁，路遠當如何。

其二
翩翩逰俠子，紗㡌對彈碁。踽踽蓬廬士，被褐談孔姬。榮落各異勢，欣戚詎相知。人事諒非匹，天命固不疑。山木旣有䕃，隰楚亦有枝。孰云磐石志，而爲寸筳移。

其三
葳蕤墻上草，枝葉何青青。芳春未啟秀，秋日始敷榮。朝霞相映蔚，夕露炫其英。豈不盛觀羙，霜霰忽飄零。我來偶相值，歎息淚縱横。寸草何足惜，所嗟時運傾。

其四
生命如朝露，誰能長隐憂。良辰挈賔侣，出郭登高邱。纍纍誰家墓，欝欝松柏稠。提壺至其下，藉草互相酬。借問塚中人，能復飲此不。但見悲風起，白楊聲颼颼。感之動心魄，惻愴難久留。

其五
豫章生高嶺，遥望何蒼然。下根入九地，修榦上參天。徒含棟梁具，匠石止不前。凉風一披拂，落葉如雲烟。託根貴得地，安用在層巔。

其六
三月河堤道，楊花似碧烟。入河化爲草，餘思尚纏綿。如何適君子，二紀及兹年。顔色猶平昔，中途成棄捐。東西御溝水，何日復廻旋。

其七
高岡有梧樹，修榦欲凌雲。繁隂䕃朱夏，宻葉羅淸芬。商風忽已至，黄落漸紛紛。鸞凰不我棄，自愧少儀文。

其八
秋月照梧桐，流光如碧雲。恍惚寤寐間，遥見姑射人。蛾眉秀玉頰，皓齒含清芬。凌風振微步，儀態難具陳。望之有餘輝，卽之未可親。翩然忽不見，令我久逡廵。高髙天漢上，何路致殷勤。

其九
有客自南國，遺我孤桐琴。桐材出漢代，玉軫徽黄金。珍重啟囊匣，置之叢桂隂。一彈再三鼓，慷慨流淸音。此音亦何好，中有故人心。

其十
東風起蘋末，飄颻入我房。羅幃似碧波，隨風自低昂。别時春草色，桃李含餘芳。歲月忽已改，鬂髪忽已蒼。關河千萬里，寧知我心傷。

其十一
旋舟涉湘浦，步上章華臺。臺高屹千丈，水濶遥天開。是時雨初霽，萬里無纎埃。洞庭木葉下，高唱隨風來。昔聞郢中曲，微願今始諧。引商雜流徵，羽聲正徘徊。雅音久不作，獨善胡爲哉。國中無和者，千載有餘哀。

其十二
雨餘天色好，置酒城南陬。親交盡集聚，劇飲傾庻羞。東風何澹澹，落花亦悠悠。座有吳趨客，自喜能箜篌。髙歌復宛轉，響遏雲不流。衆賔皆起舞，樂哉今日逰。君歌且蹔休，聼我商聲謳。生年罕至百，百年忽若浮。丈夫處一世，當先天下憂。無爲慕富貴，旦夕等蜉蝣。

其十三
南山有文豹，霧壑聊藏身。狙猿據木末，俯視自稱尊。竹箭在西域，無以異荆榛。一朝遇黄帝，采之爲律元。鳳皇鳴各六，赫然始驚人。茫茫四海内，何者爲伶倫。

其十四
東家有好女，婉麗故無雙。自矜顔絶世，纎手獨當窻。彈琴不成曲，愁坐對銀釭。寒燈少氣燄，孤影時幢幢。相看意氣盡，悲憤填胸腔。所嗟無異術，使汝心則降。

賈婦怨
食蓼詎云辛，甞膽未爲苦。惟有負販人，重利輕儔侣。憶昔掃蛾眉，芳年正三五。見人輒羞顔，低頭向房户。誰知命不猶，嫁與瞿唐賈。賈人慣風波，江湘未爲阻。終年遠逰行，足不踐鄕土。寄言堂上親，肝膓斷絶汝。

醫中丈人歌
予以善病略知醫術，友人强請診視，乃筮得《師》之《師》，笑曰：「子之醫，奉先聖之言，稱爲丈人者也。」因戲作歌。
我生律與蕤賔應，酉乘於午行秋令。誰知實厚與名高，惟有長貧兼善病。薄厚不觧悉人情，凉暖偶能諳藥性。禹臯伊周企不及，金石草木嘗都竟。平生磊落故不羣，風期獨與前賢親。量力應難比輿隸，玩占殊未慙羲文。已從學業許君子，更向醫門稱丈人。（予以出處，凡筮得《謙》之《謙》者一，得《謙》之《坤》者三。）功調鹽梅必也聖，術轉生死寧非仁。一事無成身已老，致君堯舜空懷抱。何能經世見鴻猷，但使活人從小道。疾病念切與相扶，饑寒心憂不自保。君㸔古來至治下，物無疵癘民無夭。

浮山
浮山四面與水接，蜃氣樓閣何玲瓏。千重石色上天直，無數巗阿盤地空。風吹鳥烏自得意，雨過梧竹争修容。山人野衲足伴侣，他日結廬歸此中。

金谷巖寺
精廬嵌層阿，上上未能已。崎嶇縁仄徑，演漾渡清沚。雨過秋容清，天高壁色紫。古像儼莊嚴，飛檐納恢詭。宻樹偶摧芳，晴崖長噴水。客閑僧復幽，辰良景仍羙。孰能捐塵累，世外同棲止。

會勝巖寺
長夏無氷雪，山居自微寒。日與僧徒對，忻兹寢息安。冷風忽下逮，喬樹皆上干。空廊方結坐，明星照闌杆。

再過會勝巖寺
閑居一無事，愛兹僧舍幽。石廊縱逰步，洞穴窮遠搜。仄徑使心悸，遥松與目謀。還持一觴酒，自勸自爲酬。

春郊逰覧
花樹藹烟芳，春郊任所適。欣然擕手行，况有同心客。遥岑聳孤靑，野水澄澹碧。日暮指歸塗，良逰記已歴。

授徒
授徒一室内，少長各有儀。童子聼弗問，冠者學安詩。欣欣日相對，足以忘朝饑。我生累代下，寤言懷臯夔。望古每興慨，流涕及今兹。豈第託空言，行將見設施。天命不吾與，吾徒其共之。自强在知困，所患好爲師。

觀魚
結廬負山麓，門外臨重湖。微雲過踈雨，高天澄霽初。夕陽欲西下，曵履徃觀魚。垂楊四交䕃，風來凉有餘。輕隂覆水面，澹碧浮衣裾。從容以出游，魚樂固何如。所以古賢逹，不受塵垢汚。不見玄真子，烟波稱釣徒。

聼張東臨彈琴
大聲宮，小聲羽，隂陽二氣迭賔主。大絃君，小絃臣，賡颺彷彿虞廷人。我生不觧律與吕，但謂嬰兒初學語。江天急雨河漢傾，須臾雲凈月痕生。夜靜月明如太古，請君一彈還再鼓。彈罷却成開口笑，此音未必諧匏土。激昂我且試一捫，十指攣卷如不伸。推琴遽止勿相誚，知我得意當忘言。

逰龍眠山
良辰值暄序，振策遵靈崕。暗谷旣隂閟，崇坡復陽開。斑斕絶壁峙，䆗窱曾阿頺。朱葩冐石脊，翠穎環水涯。文魚躍西澗，森木榮南垓。幽幽乳竇滴，殷殷飛瀑豗。蘭野霞氣上，松門樵響來。引手摘弱卷，散髪依蒼苔。攀登不知倦，憇坐時忘囬。志虗浮慮遣，襟遠羣象該。况挈素心侣，同傾昭曠懷。

春初
飄零感歲暮，俛仰及春初。新陽稍欲至，故隂良已除。檐鳥音欲變，山雲態方舒。志道苦不足，問年嗟有餘。可食旣非桂，不材終異樗。集市恥商旅，棲山愧樵漁。神仙豈足慕，富貴誰能需。惟當委大化，隨波任所如。

潄潤樓曉坐
際曉起登樓，值此清和候。嶺色叠靑冥，湖波吹緑皺。嘉樹結成帷，平田錯如繡。異卉各敷芳，良苗争啟秀。颺颺鶴歸巢，悠悠雲出岫。對此怡心神，何人送醇酎。

客勺園贈張閑中
粤自余多艱，欣與子相遇。好友傾素懷，芳園有嘉樹。花天共濁醪，月地連幽步。襟披曲榭風，屫濕寒塘露。縱達時方春，流連日旋暮。好景終古然，人生豈常聚。

荅友人問
茅廬背山結，牛宮依水置。羣禾積隴間，片月挂檐際。霜葉日暮飛，隣人夜深至。聊爲抱膝吟，詎比隆中地。

登金谷巖
曉色澹餘霞，崇巖映朝日。蒼翠難爲名，因兹叩襌室。門前十丈松，高蟠對古佛。時聞山鳥鳴，流響何淸越。梅花香滿林，蘭芽亦争茁。縱目旣昇崖，探奇旋入穴。峥嶸紺壁下，猶殘去年雪。敷坐久忘還，余亦離言說。

江鄉
廟堂非吾事，生計惟江鄉。湖水際天白，匝㟁多垂楊。濃隂自成幄，中有秔稻香。輕烟媚荷渚，落景窺魚梁。澹瀲映空色，窻櫺結幽光。興至時檥棹，朋來或命觴。因知沮溺意，斯世良可忘。

樓上曉望
澹然九秋時，復此層樓上。遥虗聳碧峯，嵯峨非一狀。宿雲澗中收，輕烟林外颺。天高見鵠飛，風遠聞漁唱。欣兹景物佳，撫心默惆悵。

宿合明寺
落景映衣襟，暝投開士宅。深松古寺秋，缺月虗堂夕。山高風氣寒，夜久露華白。時聞飛泉聲，殷殷下絶壁。感彼寂寞鄕，宜此棲遁客。願言終我生，胡爲遠行役。

過周山人莊居
紅樹映靑山，依依見茅舍。田家歲功成，早已納禾稼。荒水曲籬間，人牛各休暇。隣曲偶過從，傾觴茂松下。少焉明月出，流連不知罷。旣醉放歌還，無言一相謝。

錢山人見過
佳辰念良朋，掃室治供具。惠然俄已來，欵曲淹晨暮。披襟對寒流，改席依芳樹。草際蟲語微，雲端月華露。子有泉石躭，余抱烟霞痼。獨醒擬湘纍，無容同魏瓠。願言相就居，無爲忽思去。

苦雨行
春夏以來無點滴，入秋晦昧多隂黑。天外雲歸玉版高，雨中日映金絲直。飛鳥之凶古所畏，春秋大書曰有蜚。君不見龍眠老子常書空，家無尺土祈年豐。

山中與諸昆及王設參謝師其夜酌
日落沈鮫珠，月昇薦和璧。蕭序披夾衣，良夜㟁高幘。旣託彼懿親，復逢此佳客。欣然共命觴，驟爾争前席。大白競相浮，輕紅時自擘。山靜鶴聲高，澗虗天影碧。壯志慕鸞巢，頺暉感駒隙。尚及玉顔温，無嗟霜鬂廹。

遊齊山宿寺中
兹山多洞壑，俯仰恣登陟。上窮旣淵玄，下覧仍幽黑。參差衆形具，何物爲鏤刻。方來惑前蹤，旣徃迷所歴。藉草傾壺觴，不知日已入。入寺秋月高，深夜鍵門閾。古佛塵蒙蒙，寒燈照虗寂。不寐卧繩牀，窻昏微有色。囬思舊逰處，已復成陳迹。

齋居
朝暉照甕牖，獨居鮮塵想。出户步除隂，蘭芽亦已長。魚依曲㟁浮，鳥遡靑霞上。早花散餘榮，高泉流異響。安得一無事，中園長偃仰。

題范寛雪景
雪景最難寫，范寬名獨擅。不知意匠幾經營，倐歘寒姿眼中見。空巖老木何扶踈，枯枝凍粘雙老烏。閣中老人坐讀書，文窻瑶几氊氍毺。意氣似欲無軒車，斯人盖亦隐者徒。屋西斷橋横古渡，湖水彎彎長自注。橋上歸人騎蹇驢，山村雪暗迷行路。屋東有石潭，翠竹蒼藤俱。疑是仙靈怪物之所居，是時隂氣肅殺天糢糊。龍蟠于泥不敢出，變化風雨他時需，且與獱獺稍踟蹰。湖水無風波自湧，倒映銀山山亂動。野色蕭條鳬鸛棲，江天寂寞龜魚恐。漁人夜傍湖濵宿，兒女滿船歌陸續。一聲欸乃度橋來，知是湖南竹枝曲。憶昔十五二十年，曉聞積雪喜不眠。急呼同學少年軰，酒酣走上南山巔。九天萬里排閶闔，人在玉京高處立。布裘單薄不知寒，漁子歌聲相和荅。光隂電掣風飈馳，瞥眼已當冬雪時。披圖恍與曩逰遇，此身忽覺無歸處。梁園未至彼何堪，洛舍高眠余所慕。

寺中雨後
雨餘天色净，山空寺門高。淸磬谷中響，孤幡林外飄。芳池魚自泳，森木鳥初巢。聊爲廡下客，暫得遠塵囂。

夜歸寺中
寺居已安次，宵行方獨歸。草際蟲語急，人家燈火微。犬吠出林杪，僧雛徐啟扉。入門一長嘯，心迹詎相違。

同李生逰青溪
冉冉㟁草芳，沈沈溪水碧。東風蘋末起，來徃帆如織。花落春意盡，雲斂山容夕。他時偶憶君，此地成疇昔。

不寐
憂人常不寐，端居每多暇。暗風吹木葉，窻外蕭蕭下。蛩聲已驚秋，螢影猶流夏。殘燈照孤懷，悠悠此長夜。

山中
蕭條風雨過，獨徃山中客。紅芳秀春餘，緑徑無人跡。携鋤發土肪，折枝試泉脉。石上草菲菲，跏趺忽將夕。

泛舟
天和愛首夏，縁溪泛輕舟。芳樹周曲㟁，戲鮪乘奔流。颯然清風至，時見落花浮。殘陽喜未没，孤棹更夷猶。

對酒歎
少年飲酒氣何豪，鯨魚亂吸滄江濤。酒酣耳熱枕花卧，仰看日出靑天高。豈但歠醨仍餔糟，螟蛉蜾臝紛騰逃。眼前昔不問百事，頭上今嗟垂二毛。日長昏昏但思睡，脫㡌垂頭時搶地。公子芳筵盛賔禮，濁醪纔傾已復醉。我謂酒中有真味，與君潦倒終一世。誰知盛衰難預謀，恩情中道相捐棄。

藥裹歎
三春十日九病卧，半爲歌長語聲大。起來依舊氣食牛，賦性䧺豪誰敢挫。侵晨家僮入市還，藥裹垂垂凡幾䭾。我生與藥信有縁，四十餘年勤杵磨。若云地底足輪迴，前身應嗜肥甘過。君不見死生有命命在天，草木區區難倚荷。徑持藥裹擲還醫，經書默誦誰能那。

故書歎
平生愛書如蠧魚，食書身在書中居。朝披夕玩總忘倦，三季得見羲皇初。洪河滔天波澩灂，小舟欹側書沾渥。文闘神靈尙欝森，紙遭鬼物成斑駁。手親抄冩興爛漫，冬日呵氷夏揮汗。辨析曾披徃聖心，丹黄屢辱良朋歎。鈎章摘句與誰論，浪激濤翻糟粕存。揣摩未得見施設，空對殘編夣古人。

秋夜懷南青
不寐竹窻暗，西風方淅瀝。寒鳥噪深宵，孤燈耿塵壁。燕居愁已結，離羣思仍積。誰能抱幽衷，卧聞更漏滴。

超師院
空院老僧居，閉門春晝寂。嚶嚶鳥囀林，翳翳雲生石。草榮見鹿銜，花發無人摘。偶兹堦下行，清風屬閑客。

虎邱逢蔡芳三
遠離非有端，良會諒無因。安知虎邱寺，得遇平生親。高吟旣激烈，對酒彌殷勤。爲問壯年意，蹉跎今幾春。

曉行
曉行日出東方白，紅霞照天卵色碧。猿猱飛聲暗谷愁，魍魎寄影高空直。山石犖确徑逼仄，樹枝蒙茸不可側。百年漂泊鮮夷塗，馬首東來欲何適。

夜行
騎馬晩涉黄家渡，月黑天隂不見路。奇鬼森森欲攫人，亂鴉寂寂潛栖樹。草中虎過風生時，頭上星明雲缺處。凍餓飄零命在天，胡爲感傷士不遇。

舟發廣陵
客逰忽已倦，孤帆拂江樹。澹月送歸人，寒烟隐瓜步。别意未能忘，浮生隨所遇。遥指秣陵秋，龍盤在何處。

冬日郊居
峯外白日寒，雪際靑松出。湖田望轉迷，邨舍紛如一。敞窻時縱目，入户第容膝。兾彼文章譽，愧乏杜韓筆。欣多沮溺羣，安此朽鈍質。徃哲旣云遥，孤懷誰與悉。

柬族姪
綠䕃漸成結，紅芳紛已殘。戲蝶如翻雪，流鶯似轉丸。峯高瀑布響，日落竹林寒。以我覊愁集，憐君旅緒單。歡觴仍罷酌，瑶瑟不成彈。何因一携手，同上皖公山。

張二閑中邀食新不赴却寄因簡張五渭南
祝融肆炎毒，禾黍日凋敝。赤日光燀赫，無復靈雨至。我欲訟風伯，天門九重閉。忽聞秔稻收，皇天信仁愛。最貴惟斯人，詎使終憔悴。未得滑流匙，早覺香盈鼻。故人邀我嘗，喜極翻嘆喟。苦遭塵事牽，顛倒慚高義。吁嗟里巷間，咫尺不得會。世俗輕豪俊，朋友道久廢。敦龎追古昔，奮發惟我軰。渭南胸臆豁，遇我情肫摯。新詩應更佳，能無一相寄。

寄張東臨
廣庭芳草合，羙人隔音徽。悠悠萬里心，採蘭以相貽。採蘭日盈把，相貽當幾時。思君落日盡，零露下前池。

曉起有懷
曉起天氣晴，悠然倚門立。遠岫出微陽，餘露花間濕。幽禽流好音，和風檐際入。念我同心人，如何獨阻隔。

懷張閑中
高天鳴雨歇，夕陽滿城闉。微風吹簾幙，相窺如有人。昔我同袍友，遠隔長河津。思之成隐疾，無路致殷勤。君子坐廣厦，小人逐游塵。勞逸雖不同，中心有所親。平生重道義，四海猶比隣。區區兒女私，棄置勿復陳。

海峰詩集卷二　古體詩二
詔徵博學鴻詞赴都道中述懷
曰余本單緒，繆爾植孤根。邱墳謝幼學，隴畝實躬親。西疇出操耒，北山行負薪。致主旣無術，趨榮寧有津。白日照幽室，淸江起窮鱗。聞命秪益愧，捧檄仍多欣。跼蹐赴周道，倉皇辭近隣。遠村時見樹，大車日揚塵。前瞻稍踴躍，返頋逾逡廵。豈聞荷擔客，而依冠佩倫。昨宵夢故里，已覺歸念殷。

旅次述懷
茫洋水奔流，𡺚崒山孤斷。雲端辨高崕，波外分遥㟁。冥冥野烟浮，繞繞飛花亂。旣崇入洛情，復切思吳歎。緇衣誰詠爲，白石空歌爛。聊爾曵長裾，終然息短翰。

姚大南青寓齋信宿却寄
人生若朝露，朋舊能幾何。於此須臾内，會少離别多。所以賢逹人，相見輒高歌。高歌至夜分，月照朱顔酡。朱顔亦無幾，白髪良已皤。念與子結交，雙髻綰靑螺。俱懷邁徃情，欲攬扶桑柯。十年各流落，壯志成蹉跎。一尊偶相属，對影舞婆娑。詩書傍燈火，慨歎雜吟哦。囬思縂角時，此夢久消磨。君看凌烟畫，一片浮雲過。

荅甘道淵
日月如大車，人生良可痛。挽衣雖欲留，奈此兩輪送。自頋誠須臾，擾擾逐羣動。豈不樂安閑，所謀在朝饔。晩交得吾子，風雅相磨礱。也復有同情，閉門傷屢空。緬惟古聖賢，疇似尼山仲。道逢狂接輿，對之歌衰鳳。而况我與君，誰能免饑凍。君今猶少年，馬駒足罄控。相過持一觴，酒德爲君頌。（來詩有「接輿誠賢逹，長歌尼聖旁」之句。）

秋夜獨坐寄沈惟涓
高空懸明月，微風送秋雲。匡坐寂無語，慨然悲憶君。方今聖明世，所右在斯文。拔茅連以茹，彚征何紛紛。君獨不得意，閉户窮朝曛。勸君勿績學，經術謝鋤耘。才華已振古，那用嫓皇墳。齷齪北窻下，拘迂焉足云。余將拂衣去，長揖謝兒羣。萬里向沙漠，横戈掃妖氛。勒銘燕然石，歸來册元勲。借問路旁子，何如霍冠軍。

金臺行
君不見燕昭昔築黄金臺，千金市骨羣馬來。燕昭死去馬羣絶，此地寂寞空莓苔。北風慘澹吹塵埃，鑿蹄隆隆徃復廻。俯首長鳴待駕馭，誰云此物非駑駘。中懷磊磈無由開，荒郊訪古尋蒿萊。道逢野寺輒闌入，坐與老僧同譏詼。僧言生年逾七十，未睹昔時拳毛騧。王良造父跡不到，縱有汗血成虺尵。出門舉手與僧别，茫茫四頋心增哀。是時天寒萬物蟄，狐狸廢塚高崔嵬。時有鴟鴉百千點，孤雲落照相差排。燕昭至竟不可見，雙淚迸落難摩揩。

送周大汝調之官福建
北風吹沙暗巖谷，層氷峨峨白日速。游子一騎發燕關，將窮閩海狥微禄。君有高堂頭白髪，糲食敝衣長不足。南山烏飛向北山，勞苦辛勤爲啄粟。丈夫昴昂七尺身，幼小聪穎能綴文。才華衆見出錦繡，意氣自許干風雲。龍眠今日十才子，周郎豁逹超其羣。不分低眉事權貴，安肯折腰隨賈人。卽今憔悴勿復道，卑官跼蹐傷懷抱。駟馬高車盡少年，吾徒致身苦不早。致身雖早復何如，人生那得分賢愚。君不見隂陽爲炭天地爐，黑白高下隨所驅。溝壑從來足瓦礫，廟堂豈卽皆璠璵。舉頭天漢翔鴐鳬，十千斗酒爲君沽。君上鼓山聊躊躇，天風海濤應不殊。把杯爲我招無諸，别殿離宫今有無。

感懷六首
振衣登金臺，縱目眺幽燕。曠野莽無際，萬里横蒼烟。寒林葉如雨，朔吹激長天。野狐忽悲嘯，賓鴈時高騫。我本羈孤客，流離多歲年。素抱未及展，華髪已盈顛。强懷諒難滿，死灰猶欲然。方今治化洽，所希在古先。夢中如審象，勿謂少才賢。

其二
浮世不可處，高蹈乘雲烟。齊州一埳井，大地猶桮棬。盥手咸池内，長嘯罡風顛。日月並光耀，七星同囬旋。浮邱及河上，未敢拍吾肩。下視軒冕客，塵壒何紛然。寧能與爾軰，碌碌蜉蝣年。

其三
義士有本性，結念扶皇綱。忽遇邉烽起，捐身赴敵塲。頭戴曼胡纓，身著鐵裲襠。臂弓彎繁弱，腰劒佩含光。雕鞍汗血馬，挺出萬夫行。殺人如剪草，血濺戎衣裝。不惜微軀殞，但令王愾彰。生則爲國榦，死當爲國殤。豈學凡夫軰，徒牽兒女膓。

其四
白雲像華蓋，高覆九成臺。長風吹落葉，颯颯如雨來。我有萬古恨，欝塞何由開。天明仗劍出，落日猶未囬。欲前無道路，欲上無梯階。仰看衆星列，暝色方徘徊。

其五
久客鮮壯志，秋林無好音。登高望四野，蕭條落葉深。宛宛飛蓬逝，哀哀鴻鴈吟。浮雲蔽夕景，萬里澄幽隂。有懷不可道，泣下霑衣襟。

其六
弱冠負勇氣，鄕間嬰禍羅。仗劒出門去，飲馬崑崙河。渡河北至趙，層氷何峨峨。幽州白日澹，霜空號鴐鵞。遭逢半死士，屠狗相經過。擊筑共沈飲，酒酣慷慨多。時登望諸墓，相和一悲歌。中有擊劍客，皂㡌豪猪鞾。鹿盧耀霜雪，一日三摩挲。張髯類長㦸，殺人如剪莎。十年絶消息，無復朱顔酡。未知今生死，餐飯復如何。

天馬
蹴踏驢不堪，驅馳驥終蹶。天馬渥洼來，意態何䧺傑。峻耳方兩瞳，朝燕夕至越。食之不盡材，嘶鳴長激烈。伯樂頋而憐，殷勤相勸聒。輓車虞坂間，聊用免饑渴。良馬得聞之，低頭自嗚咽。遭逢命使然，甘受塵埃没。誰云汗血姿，肯爲鹽車屈。

題羅生畫石扇面爲張矴山
羅生十日畫一石，嶙峋不異千仞山。似從昨夜姑臧至，二十八宿森斕斑。此時七月苦炎熱，漫膚多汗行路難。張君持此動摇微風發，石氣隨風生薄寒，使我凛烈自頋忽覺衣裳单。我聞昔日女媧鍊石補青天，餘此一握蒼且堅。一朝大風從北來，吹汝堕入塵埃間。溪旁久卧胡不起，視彼後者加之鞭。直使駕橋渡海去，東看日出榑桑邉。石乎胡不含滋吐潤惠四海，空存大骨堯堯學學然。我今齋戒發取視，應得金簡玉書九疑東南宛委篇。不然緹巾十襲空見憐，無殊瓦甓何足觀。

題畫牡丹
去年草緑江南地，人在牡丹花下醉。今年人滯古燕關，不見名花開牡丹。花開花落渾閑事，却自畫圖一相對。明年春日歸去來，故園牡丹開未開。

羈旅行二首
白頭游客身孤羈，老母病妻長别離。日月跳丸不相待，將須富貴來何時。隂雨啾啾鬼夜泣，狐狸日暮登城立。志士空懷畎畝憂，靑春一去何嗟及。

其二
檐氷四垂積雪白，朔風惨澹吹沙礫。釡甑堆塵瓶盎空，鴟鴉腐鼠還相嚇。我生胡爲長不歸，拔劒起舞思奮飛。故鄉亦未有田宅，試灼枯龜求是非。

書懷寄徐繕部
少嬰憂患疾，而苦利名羈。旣抱鼠飲願，寧辭烏匝悲。轉蕩隨轍迹，飄颻足塵緇。愧蒙同心愛，甘受異類嗤。榮華夙所謝，辱没乃其宜。但惜歲光廹，仍兹衰病欺。淸秋忽云暮，白日俄已西。蠨蛸罥壁隙，蟋蟀鳴軒墀。趣裝整吾駕，歸卧江水湄。

雜詩八首
亭亭梧桐樹，生植嶧山顛。縷縷桑蠶絲，出自岱畎間。一朝遇匠石，妙合良自然。採桐爲琴具，治絲以爲絃。其中含異響，宫羽迭相宣。絲桐本無心，交結自纏綿。如何少相愛，而終相棄捐。

其二
上山採芳卉，蘇合及都梁。搗治似玉屑，製錦以爲囊。馨香無與比，佩之君子裳。誰知新間舊，置我在巾箱。餘芬猶咇茀，與子詎相忘。

其三
木桃生空林，無心自結實。佳人悦其姿，褰裳共採擷。携歸璧玉堂，雕盤盛供設。馨香旦夕聞，文彩争煥發。榮華難久留，芳顔漸銷歇。委棄溝水旁，歡娱永相絶。

其四
我有同袍客，乃在岷江干。思之不可見，日夕空長歎。攀條摘桂實，將以贈交歡。芳氣随風隕，何由託羽翰。佳期隔重阻，悵望青雲端。

其五
裊裊游空絲，飄揚不自持。少年客幽燕，老大猶孤覊。高秋朔風厲，誰爲紉寒衣。堂上有阿母，閨中有病妻。禾稼旣云納，雞豚稍已肥。春稌以爲飯，臛肉以爲糜。當筵忽停箸，不見游子歸。倚閭一長望，涕下如綆縻。

其六
南浦有芙蓉，汀洲有芳杜。褰裳試采擷，聊以閑余步。采采不盈襜，斜陽忽云暮。憶昨别佳人，方舟從此渡。悵然懷感傷，委之在中路。

其七
食荼畏荼苦，食桂嫌桂辛。拔劍發長嘆，中心懷所親。燕歸尋舊巢，水落依舊痕。新交雖云貴，未若故交貧。我欲致契濶，遠在長江濵。誰言江水遠，但恐無梁津。登彼太行山，惟見天際雲。雲中有好鳥，比翼同飛翻。愁心逐飛鳥，去入無窮門。

其八
雨雪何霏霏，憂思何沈沈。沈憂不能寐，攬衣起長吟。長吟忽已久，雨雪忽已深。正有孤棲鳥，噭噭鳴寒林。朔風動地起，林木吐悲音。思歸故閭井，涕下誰能禁。

送姚道冲歸里
昔者我居龍眠中，山勢屈曲盤兩龍。懸瀑峥嶸耀古雪，急泉噴薄鏗晨鐘。我時著屐坐顛頂，俯仰上下烟空濛。可憐好景不自惜，却因啄粟投樊籠。塵土汙人障不得，騾車日日穿衚衕。去秋一役復狼狽，髣髴赤壁留逃踪。眢井無茅不可拯，何人爲問山鞠窮。君家兄弟如兕虎，雙移雅步何雍容。令弟忽看風在下，豈君毛羽猶未豐。得乎失乎有定分，天也命也非人工。君今且作南飛鴻，鼓翼恨不能相從。男兒七尺好軀幹，安得久作寒號蟲。斬蛟卽無桃氏劒，射鴨猶有竹枝弓。龍眠深處結茅屋，早韭煮罷餐晚菘。樵斧劚翻茯苓窟，釣船撐入菰蒲叢。無可奈何聊復爾，守雌乃見真知䧺。

送桑伊佐
長安三月無花柳，車轍塵邉争疾走。道左相逢古丈夫，一咲軒然執其手。才名車馬滿京華，桑君才冠風人首。玉堂學士競迎致，决絶將歸還被肘。卽今街巷行路人，侈說君名不離口。自愛驊騮世無敵，誰知荆璞人難剖。兩年飄泊百不如，塵土衣衫嗟敝垢。我才與子不相當，子獨論交於我厚。夜雨雞聲共讀書，春風草色同携酒。謂當一世常如此，君忽治行車載糗。堂上嚴君白髪盈，一觴欲晉南山壽。人生窮逹豈有常，行矣無爲傷老醜。

吳大椿置酒丁香花下
江南三月江水淸，風暄日暖魚苗生。客子飄零慣車轍，辜負故園春景晴。今朝喜見草芽出，丁香枝上蒼玉明。延陵公子動逸興，安排酒盞招劉伶。平生抵死荷一鍤，况聞牛與羊魚腥。侑觴復有好絃管，連昌宫辭琵琶行。吾聞阮嗣宗，因人善釀求步兵。又聞灌仲孺，一錢不直衛尉程。我軰天涯久淪落，春光入座誰能醒。畫史觧衣槃礴臝，淳于失笑冠絶纓。飲者身在卽不朽，何須刻作鐘鼎銘。君不見此花含吐如瓶瓴，欲開不開殊有情。一夜東風起蘋末，紛紛霰雪鋪檐楹。

述舊三十六韻送張閑中之任泇河
昔在康熈中，其歲維辛丑。與君俱少年，意氣干牛斗。游從偶然合，傾葢期白首。譬彼巨鐘懸，而以寸筳叩。君家兄弟賢，東臨尤我厚。同時諸俊流，心傾葉君酉。方姚二三子，來往争先後。我時寓勺園，方廣纔盈畝。垂楊何毿毵，池水淸且瀏。水中十丈花，嘉名目以藕。官梅白過雪，海棠顔勝婦。帷張四角燈，夜筵坐鹿韭。春深鳥雀喧，緑隂周户牖。諸子時過從，同聲肆鯨吼。壯心吞濤江，起衰竊自負。千秋與萬歲，盛事圖不朽。嘉會詎可常，秋風散蒲柳。葉君早治行，千里峙糧糗。君未判泇河，三年滯淮右。君兄及君弟，從宦七閩久。惟餘方與姚，尚能縶其拇。我復廹饑寒，衣食於奔走。顛倒䟦胡狼，愁恨䘮家狗。去年過淮上，倉皇一執手。别懷何多端，未得卽開口。爲君立斯須，舟人苦蹙趣。豈知燕市中，相逢唱于喁。葉君時在坐，殷勤接杯酒。追思曩昔逰，十猶記八九。兒戲多可笑，面赤增愧忸。帥師待長子，善補終無咎。（君筮得《師》之《坎》。）方今聖天子，大化彌九有。君家受國恩，世世賜圭卣。泇河一分司，富貴何足苟。君第竭忠藎，會見龜壓紐。獨憶故園花，一觴能對否。

送邑令倪侯之任
倪侯性躭學，文史低頭誦。鄙文真覆瓿，而亦辱屢諷。爲言平生交，頗與吾徒共。有名大父行，討論連伯仲。楮葉三年成，楊葉一矢中。不待鋒觸猿，遂以巧食宋。特逹九重知，寄命百里重。吾桐雖彈丸，煩君右手弄。操刀聊小割，亦足覘大用。譬如雷雨屯，用君爲帡幪。譬如馭六馬，用君爲勒鞚。疾篤思良醫，不辭鍼砭痛。先應足衣食，女織男畊種。次卽興禮義，嘉言發羣懜。聾聵須鐸警，木舌從擊撞。水火兩得宜，忠信囚可縱。漸令庭雀喧，民志畏無訟。春風桃李花，正及征車動。吾欲贅一言，以規不以頌。梧桐生高岡，傾耳待鳴鳳。

對菊
秋氣下隴首，百草萎以黄。籬菊粲其英，掩冉含馨香。以此脆薄質，受彼風與霜。良友四五人，相對持一觴。嘯歌至深夜，樂哉殊未央。歡樂有終極，盍簮安可常。入户見孤影，悵然懷感傷。

同葉書山夜坐有懷姚南青
促坐高齋月，抗言談今古。清風自南來，吹我白玉麈。夜深月轉明，雲葉鮮更吐。羙人隔江鄉，獨寐誰與語。念子正徘徊，秋城動砧杵。

懷姚南青
昔余居故鄊，姚君獨知己。抗志懷古賢，鄉人競訶詆。如何入燕京，音徽無復理。誦讀疑義多，何由共探擬。思君不可見，關河隔千里。悵望西日斜，喧喧柝聲起。

寄方頌椒昆季
日色漸暄暖，晝晷亦何長。黄塵蔽天地，行步多羊膓。遥望楚雲高，山川欝蒼蒼。一身及微月，相對惟異鄉。急柝起深夜，四隣奏笙簧。故人不可見，離思安能量。

飲酒五首
朝出日在東，暮出日在西。東西向前去，回看白日非。草枯或再榮，人死誰當歸。如何遼東鶴，自稱丁令威。瀼瀼葉間露，見日良已晞。我觀後來者，力偭前人規。萬世一火刼，火盡則灰飛。浮雲何足道，餔糟歠我醨。

其二
滄海豈不大，后土何其卑。一波復一波，相送盡東歸。一世復一世，千載塚纍纍。桃花笑朝日，薄暮隨風飛。更逐水流去，何當還故枝。古之賢豪士，借聞今有誰。不如來飲酒，莫待鬢成絲。

其三
昔者張與單，所養雖不同。觀其厚自奉，祗以衛此躬。孰能恃人力，而争大造功。縱令鞭厥後，要在百年中。死生曰有命，何况窮與通。惜哉嵇叔夜，著論徒匆匆。吾將飲羙酒，安時以待終。

其四
斜陽下西嶺，楊柳欲含烟。昨日小桃破，落花何翩翩。同持一尊酒，勿負此芳年。平生二三子，歌笑娱賔筵。倐忽皆老病，半已歸黄泉。莫待山陽笛，聞聲方泫然。

其五
昔者阮嗣宗，沈醉未嘗醒。偉哉善自愛，且善惜其名。宣尼所猶病，没世而無稱。一出涉世故，將爲禍網嬰。徘徊出處際，縁督以爲經。所以辭尊富，卑貧求步兵。途窮則痛哭，聊以舒不平。佯狂擬方朔，誰觧此深情。

張約夫刻石歌
和璧三寸亷且腴，冷光射人金僕𨬟。是誰雕琢窺唐虞，囊括六璉包四瑚。天隂雨濕號鼪鼯，忽然初日開芙蕖。明奪離婁巧班輸，使我一見疑怪俱。肅然想見羲皇初，神龜出洛河負圖。子昂死去文彭無，眼前再見張約夫。張君自出繄横渠，大賢苗裔與衆殊。筆花迸落凌歐蘇，不施鞚騎生馬駒，如斯小道乃其餘。我亦顰里鐫蟲魚，譬如天驥尾蹇驢。秋河急雨翻跳珠，摩挲印譜空躊躇。

過甘道淵寓齋有懷方二頌椒
夜雨上軒階，新苔濕行屨。不見素心人，空思携手處。蒼茫落照餘，悵望虗堂暮。浮雲秪自飛，何日還相聚。

八月十五夜對月同王墨林
憶昨與君飲，月白秋蕭瑟。誰知去年月，仍向今宵出。芳卉漸踈蕪，隂蟲復啾喞。對酒惜清輝，明朝應已缺。

寄方篠坡
夏日苦炎烝，郊園出塵壒。藥圃錯爲錦，槐隂團似蓋。端居念幽人，崇情依勝槪。坐石每不冠，臨流時緩帶。芳顔宛目前，離思阻天外。遥望白雲飛，故山何處在。

郊行
終歲困㕓市，郊行足游衍。芳草紛目迷，青山使意遠。渚花紅已殷，溪流碧猶淺。何處新禽鳴，悠然有餘善。心空衆物具，性適煩慮遣。勞勞塵世機，達生庻能免。

銅印歌爲王員外篛林賦
漁人於江上網得銅鑄私印大小共一套，其文皆「獻之」二字。員外見而售之，徵同人作詩。
次仲以來工楷書，王家父子名聲俱。逸少冥漠子敬死，文采風流今蔑如。裔孫副郎挺英特，豪氣迸出凌歐虞。垂紳帶紱冕執鉞，下視凡子徒區區。世業中興不隕墜，天遣漁子陳寳符。信知一物必有主，千載波翻濤激餘。長松絶壑氣凄烈，斷劍重泉光有無。奇貨古稱不易得，况是君家舊所居。手摩目在發嘆吁，傳之世世如河圖，誰能愛彼隋侯珠。

深柳讀書圖爲吳大椿賦
平生夢想韓柳歐，吳少司空乃其儔。十年願見不可得，如從渤海求瀛洲。䖍禱能使蜃結市，忽然相遇當道周。嫫母有面不自見，龍宫姑以魚目投。公如大匠畜杗桷，追琢豈必皆琳璆。笑指孺子謂可教，逢人說盡桐城劉。我來帝里苦飄泊，公獨見憐還相收。牀上圗書列古異，階前竹樹羅隂幽。公子趨庭守家學，手把一編時抉抽。幽人勝地各盡態，冩入圗畫雙明眸。六月炎蒸汗如洗，披圖楊柳風颼颼。我缺澆灌膓枯槁，縱有好句難㝷搜。屬我作詩但塵土，慚愧與君朝夕逰。嗚呼！安得太湖汪洋三萬六千頃，净洗我詩光炯炯，照見翩然讀書影。

感興十首
参出辰已没，日西月更東。車輪旣轆轆，馬蹄亦隆隆。一别山萬叠，再别水千重。矯首望靑天，孤鴻滅無蹤。精誠託夢寐，他日還相逢。

其二
火樹生滄海，亭亭有直枝。安能與凡卉，偃仰随風吹。天運迭興替，人事固多睽。鵠舉已千里，龍蟠方在泥。囬看軒冕客，相棄忽如遺。

其三
毛嬙與驪姬，艶色世所希。魚見反深入，鳥見或髙飛。凡物有本性，易地不相宜。陋巷飯茙菽，賤子甘如飴。持將贈逹者，臭味固差池。

其四
人生如逝水，一徃不復廽。前者汩汩去，後者悠悠來。奄忽了一世，富貴等浮埃。何况貧且賤，憂苦百相摧。不知造物意，安以我爲哉。願從南郭子，冥心若死灰。

其五
少年負勇氣，志在立功勲。懸旌蔽白日，揮劔摩青雲。邉疆苦未靖，憤義切仇冤。朝馳汗血馬，薄暮到河源。一舉定獯鬻，再舉滅烏孫。勒銘燕然石，長揖返邱園。誰知今失路，厠足更無門。

其六
長安有乞兒，被服襤縷衣。終日不得食，叩門陳苦辭。殘饘與剰臛，少得已揚眉。偃仰高林下，放歌聊自怡。嗤彼公與相，長跽無已時。

其七
黄梅有直性，歲暮發華滋。孤芳秪自賞，霜雪共凌欺。雖云霜雪欺，直性終不移。如何桃李軰，争及艶陽時。

其八
黄鵠奮兩翼，不與燕雀翔。衆草皆蕪穢，蘭蕙獨芬芳。卓哉魏仲先，棲身一草堂。妻兒足慰意，甘與塵世忘。帝知野不來，圖畫像山莊。君臣各自得，千載流餘光。

其九
武皇氣盖世，頋盼生雄圖。南旣誅兩越，北復逐羣胡。射蛟向江水，怒浪捲天吳。開邉意未已，兼欲事蓬壺。競求安期枣，不死終何如。君看茂陵上，老樹啼雙烏。

其十
遠逰託北鄙，結習喜從戎。腰間白羽箭，臂上騂角弓。披甲忽上馬，獵獵生輕風。中塗逢李廣，欝屈氣蟠胸。近聞衛霍軰，天幸益增封。惟有舊飛將，白首無成功。㶚陵偶被酒，亭尉不相容。

司馬相如
馬卿才不羈，文與屈宋競。入貲以爲郎，時時復稱病。梁園盛賔禮，聊復散情性。絶代得佳人，妃匹始宜稱。身著犢鼻褌，殊足聳觀聼。旣分財與男，又邀牛酒敬。人生行樂耳，誰知狂與聖。

樂遊原上樹
樂逰原上樹，不知何年栽。春風應候至，一年花一開。前賞未及去，後逰將復來。歲歲長安道，提壺争藉草。人共惜花飛，花應笑人老。

刻石歌贈張君
隂雨啾啾鬼夜號，山精木魅遠遁逃。張君手持魯削刀，鐫鑱造化窮首尻。鳥跡已遠不可記，科斗文生玉筋製。下逮垂雲兼柳穗，紛紛篆刻趨詭異。古人不作吁可愧，張君下筆能得古人意。素壁熒熒騰紫光，烏號大黄森蹶張。熊頋隼擊蒼鷹揚，怳如禹鼎象百昌。張君酷意重毫素，愛我如渇飮莖露。肝胆披陳腹心布，酒酣耳熱忘去住，髙歌擊節落日暮。我有巨璞作人舞，爲我成風肆斤斧。千載峥嶸繼石鼓，壮夫誰歟堪比數。

聼姚範冶彈琴
舉世何人彈古琴，鍾子死去無知音。姚君當户理一曲，四座賔客皆正襟。春光潭沲翻紅藥，電掣雲奔雷雨作。羈人日暮哭途窮，寡女夜深悲命薄。長離和鳴鳴且飛，山鬼窈窕蘿薜衣。老木千尋響墜葉，高空百丈游晴絲。泰華嵯峨石巃嵸，洞庭秋晩層波湧。禪心枯入三重淵，獅子無言白象拱。姚君姚君何善鳴，天假之鳴非不平。一彈再彈山月白，三彈四彈山風清。長安市上馬蹄疾，誰與和者誰與聼。我學蠯螺門獨閉，君乎有意抱琴至。

歸思
幽燕寒事早，雨雪已霏霏。游子感物候，沈憂結心脾。越鳥旣南巢，代馬亦北嘶。孰云人最智，而乃長不歸。遥遥望郷井，涕下誰能揮。

桃花園圖爲錢公理題
何人畫桃花，爛漫乃如此。掩映見樓䑓，参差碧雲裏。何人築苑囿，正當湖水濵，得非赤松子軰洪厓倫。荅云錢氏有孝子，泊菴先生奉母之名園。先生没已百餘歲，其澤長留賢後昆。錢君公理者，乃是先生之兄五世孫。園今久蕪没，君乃獨請當代之名人，爲文紀事圗傳真。（圖後多載前軰諸傳記及詩。）嗚呼藝事真不羣，先生孝德與之存。園中之桃以千數，高枝映閣低當户。昨夜東風海上來，一時亂落如紅雨。人生志孝養，其道惟精誠，三鼎五鼎皆虗名。低頭靦面竊禄食，秪增羞辱非華榮。先生生當萬曆季，偶託田園高不仕。葺園震澤之濵馬甫里，閑居奉母樂無比，何必拖金衣朱紫。復有朱少傅，時時相過從。三月花開正照灼，相與賦詩飮酒於其中。試問朱公在朝日，孰與歸田之日爲從容。滋蘭九畹蕙畝百，瑶花滿地春輝赫。日暮還登睨翠樓，遠山一色堆寒碧。樓臺高敞神仙家，靈源遥望明丹霞。澗水春流忽瀰漫，千點浮出雲中花。小人亦有母，亂髮長蓬垢。豈獨君羮苦未嘗，小人之食何從有。低頭太息想前賢，滫瀡一一親烹煎。酒肉有餘必請與，大官那用供盤筵。吁嗟乎！名園廣厦不可得，容膝猶當立四壁。桃花氣暖眼自醉，况乃相看頭鬂白。即今菉葹尚充塞，椒蘭何處施薌澤。南山豆苗早狼藉，負米百里苦無力。還君此圖勿嚄唶，淚痕獨自霑胸臆。

感别詩
曲房結幽幔，光風汎崇蘭。丈夫志四海，焉得久懷安。妻孥送我出，握手涕汍瀾。此會在何日，薄言三載還。誰知天所命，未可人力干。貧賤如宿昔，徒令芳卉殘。侯封是何物，重之比泰山。出門一長望，斷絶我心肝。

明妃怨
明妃上馬泣，非爲妾身惜。漢宫日月昭，自失傾城色。琵琶冩哀衷，聲與風沙急。一爲胡地人，雖悔何嗟及。

感秋
日月不我淹，軒裳令人誤。夏景已韜朱，秋雲又飛素。感彼火西流，凄其雁南度。靑霄無近㝷，滄浪有遐慕。歸家恐交謫，入世畏逢怒。惟存澹漠衷，付之冥茫數。

出都道中再述
食貧私自憐，衣錦人所視。尊榮稍欲來，憂苦仍叢至。誰憐客子蹤，重負平生志。長卜王翰隣，幼蒙誌公器。豈知命不猶，早已心增愧。公卿諒非匹，絳灌夫何忌。已矣空壮猷，何庸識奇字。布褐若將終，柴門可深閉。

上驛樓
慿高望所思，野水圍荒驛。落木紛已秋，寒雲闇將夕。塵中朔氣昏，鳥外南天碧。借問路旁人，棲棲欲何適。

海峰詩集卷三　古體詩三
始歸
家世隴畝民，謬作京華客。浮雲久東西，今日歸山澤。積蘚盈堦前，長鑱掛檐隙。相看無一言，湖水當門碧。

歸家述懷
薊門非我里，何事久傍偟。魚鳥入夢寐，浩然還江郷。居民漸殷盛，結室盈澗岡。山椒盡耘藝，麻麥粲成行。置身於其内，聞見多幽荒。新交共言笑，古製同衣裳。佳辰值伏臘，一室羅酒漿。彼此更勸酬，各驚鬚鬂蒼。歡樂至深夜，窮居殊已忘。

夏日田間
余生黃炎後，家世本農人。三墳素非習，四體敢辭勤。長夏徃南畝，遇事皆可欣。田禾際渚草，瞻望碧無垠。繁陰落茂樹，踈烟藹遥村。落日檐下坐，淸無車馬塵。歡然偕鹿豕，耕稼將終身。

雨後
夜聞雨聲喧，曉望皆春水。荷鍤向方塘，堤防使之止。新苗滿阡陌，風吹何靡靡。靑霞到空盡，白鷺低仍起。佇立一欣然，卽此是生理。

田居詩
田家事耕作，終歲常勤勞。素業苟無失，稱心同禹臯。日暮衆鳥息，羊牛各歸牢。携瓶汲澗水，仰見山月高。人影忽在地，草露時霑袍。浩歌返茅舎，檐際風颾颾。坐對一尊酒，寧知塵世囂。

有感
小鳥游髙空，翩翩厲羽翮。高空難久留，徘徊歸藪澤。詎不患朝饑，於焉聊止息。秔稻滿人間，吾生獨無食。已矣復何言，天命固不易。

借酒
提瓶到東隣，借問酒熟無。家醖幸見假，免從市中沽。隣父向我笑，濁醪止一壺。肯來相對飮，當爲摘園蔬。傾巵茂陰下，酬唱互喧呼。牧人下牛背，侍立餕其餘。不知有賔主，此樂信何如。

曉望
春鳥檐際鳴，欣然念晴旭。緩步出中林，平臯縱遊目。烟澹迷松關，花深隱茅屋。朝霞散餘紅，遠水摇新綠。地迥情欲忘，身閑意自足。如何塵世人，心乃賤農牧。

北齊校書圖
胡牀端坐古丈夫，白晳鬑鬑頗有鬚。脫㡌露頂箕兩足，把筆披觀何代書。左右環侍六七軰，垂手拱立僂而痀。坐者豈非達官長，立者似是平頭奴。其旁有一榻，置在胡牀左。櫑中有酒盂有果，四人解衣盤礴臝。一人振筆方疾書，一人閣筆口微哆。一人畏酒似欲逃，一人向前挽令坐。畏逃酒者頋侍人，指點持鞾來著我。胡牀之西兩榻陳，其上坐者凡七人。一人開卷身欠伸，一人捉筆稍啟唇，若語若荅雙目瞋。一人背負紫藤几，兩手掀書與鼻親。一人左手搘頤右執卷，一人右手執筆左手書自捫。一人抱膝對酒榼，一人以手柱頰行趣侍者提酒尊。鬚眉顴頰各盡態，古來藝事殊絶倫。我聞唐之右相閻君有粉本，何人摹寫傳其眞。君不見校書之人何尊榮，書卷筆硯良且精。有壺可投琴可横，美酒一舉連百觥。縮手袖間長歎息，北齊此日繁華極。

題仇英瑶臺觀鶴圖
仙人綽約氷雪姿，建羽葢兮張翠帷。魚須格澤長竿垂，迴風澹澹揚珠旗。瑶䑓獨立高崔巍，靑天萬里無烟霏。日車倒掛扶桑枝，但見白鶴無數毰毸刷羽摩天飛。仙人妥袖閒容儀，仰面恬愉笑而嬉。上天光采五色僃，霞窻霓几非人世。我亦飄飄欲御風，似游天地之間意。畫手世多有，仇英故無敵。久對此圖三歎嗟，瑶䑓可望不可卽。人生大患爲有身，安得乘風生羽翼。

登龍山
夙昔負山居，未知居山樂。歸來澣塵襟，追尋舊潭壑。登頓覺徑仄，躋攀慚足弱。峰形喜刻鏤，壁色疑塗堊。複澗旣縈紆，環林更參錯。哀聽仰淙潺，驚頋俯岝㟧。宿雨含餘滋，初篁解新籜。吹萬地籟鳴，出虛天樂作。雲陰冐水生，巗花依草落。傾暉忽向西，歸路欣殘灼。興闌已歷程，心結重游諾。繕性宜寂寥，賦命非窮薄。宇宙曠無垠，知仁聊可託。

宿山中古寺
空山無居人，流水繞叢石。就石結精廬，叩門驚定釋。禪榻相對陳，淸言遂至夕。斜陽下隴首，新月照檐額。月朗金像昏，孤眠未安席。天風吹鶴聲，半夜下巖壁。窻罅衆星輝，去人只數尺。此殆非人間，令余久動魄。

寺夜
踈鐘散林莽，杳杳寒山暮。紺殿切天起，丹霞依月度。松靜不聞濤，竹深微有露。心跡方寂然，聊共高僧寓。

登浮山
塵世鮮夙緣，名山有幽契。偶兹新霽時，重尋舊遊地。土膏已憤盈，泉脉争流駛。怪石龍象騰，絶壁錦章麗。屋置懸崖間，鐘飛羣壑内。徃躅悵今迷，來踪思昔至。稍依上達程，尙想騎危戯。如何踪跡踈，但以饑寒累。翹首向烟嵐，撫心增慨愧。

山中早發
空山毓靈秀，百鳥皆和鳴。宵遵巗下宿，怡此枕上聽。陽卉露方滴，陰崕雲自生。瑶花茁異彩，天風㺯微清。境勝百憂遣，心閑羣物輕。遽爾舎之去，悽然傷我情。

春日同諸公宴集寺院
彌辰欝幽衷，妍候思歡宴。野歩出郊關，芳筵託僧院。䑓端初景暄，檐際泠風善。秀頴布成茵，飛英積如霰。仙梵上浮林，佛香飄滿殿。欣兹旨酒多，復爾嘉嘗薦。蘭言狎交游，宻意申親串。展睞極空濛，傾聆窮汗漫。高鳥有下音，遐峰無邇翫。浮踪澹似雲，馳暉疾於電。情因幸晤深，淚爲傷離濺。達生庻云賢，聊且一蕭散。

田居雜詩二首
后稷教樹藝，艱食乃無虞。孰能希滿腹，而不任菑畬。家世皖江側，薄田十畝餘。侵星赴隴首，落日返茅廬。長夏新雨足，禾苗滿邨墟。何必待收穫，秀色已堪娛。荒郊道路濶，坦步心神舒。時逢相識人，大半皆荷鋤。相邀坐樹下，濁酒不須沽。一觴互酬勸，聊以解勤劬。

其二
寰區縂萬類，争奪互囂喧。惟有田舎老，不聞塵世言。農談止菽粟，社集無衣冠。陂塘明白水，桑竹含靑烟。北隣犬鳴吠，聲與南邨連。人生漁樵外，誰當與周旋。棲身向隴畝，亦得終百年。

客遊三首
客遊西河外，華堂被錦茵。端坐日無事，抑欝意不申。嗟我生苦晩，未及見古人。古人亦何異，要之心所親。年歲不我與，大道固無垠。遥遥望千載，已矣復何言。

其二
弱年不知命，無益亦徃求。富貴與勲業，謂可人力謀。西渉長安道，卿相相與遊。日月易沈匿，蹉跎成白頭。歸來與田父，捫蝨話伊周。古人惜寸陰，逝者信難留。臨風黙惆悵，失足夫何尤。

其三
杖策游嵩少，直上峻極峰。有人驂白鹿，瞥過如驚鴻。問之了不應，躡之無由從。踟蹰悵獨立，深谷來飄風。飛流急於雨，亂射巗端松。其間萬籟發，交響羅笙鏞。山花自開落，四頋無人蹤。諒非人間世，永願辭樊籠。

梧樹行
金谷洞口梧十尋，巑岏直上干太陰。石根銅榦自終古，白蘚蒼鱗留至今。念爾長材世所鮮，待入宫懸逐匏管。託身虚牝無人收，零落秋風歲華晩。

閑居書懷
老况競凌逼，焉得久馳驅。聊因寢疾暇，息影歸田居。團團芳桂樹，枝葉正蕭踈。淸秋妙香發，隨風入我廬。本謀在衣食，身外非所須。朝從農家務，夜讀古人書。瑶琴日相對，無聲和有餘。悠然此時心，已在羲皇初。

寄徹上人
心將碧水空，足踏蒼苔破。倚杖鳥初鳴，焚香風適過。梅花開滿林，何處方敷坐。

寄懷南山隱士
朔風吹寒林，愁思紛如積。念我同心人，久作山中客。出門一長望，惟見南雲白。積雪滿精廬，誰與永今夕。

寄葉書山
已欣野色寛，復值秋容耀。芳林藹餘陰，積水含殘照。下户無深轍，前山有遠燒。對月發悲吟，臨風振高嘯。或共牧人言，常依童子釣。昔君本共棲，今余不同調。

病中讀書
黽皇爲衣食，奔走何時休。幸因寢瘵餘，得以觀墳邱。積雪映窻几，忽忘歲已周。檐外炊烟澹，饑鳥時啁啾。上旣窺姚姒，下仍逮嬴劉。忻然適情性，吾道良優游。

合明山中
東風正澹蕩，草木皆萌芽。寧知深山内，猶有未開花。長林稍聞籟，絶壁微棲霞。就石結趺坐，悵然西日斜。

夏日燕居
夏木結層陰，門閭皆碧色。起見朝日暉，猶聞夕露滴。别浦一花明，高空羣隼擊。無事坐空齋，超然垢氛滌。

泊赭圻
霽旦發銅陵，昬夕臻赭圻。扶光歛陽彩，積水含陰霏。披雲傍沙㟁，帶月欵邨扉。凉野風瑟瑟，秋旻葉飛飛。珠露草間白，玉繩波際輝。崇情悵已邁，素抱良多違。髮短有盡日，意長無已時。憂來罷觴酌，未知今所歸。

登攝山棲霞寺
層巒控地紀，傑閣倚天半。升高抒遠懷，凌虛振英盼。雲起電方流，雨來山欲暗。陰崖竹籟生，遥渚花光亂。川泳慕修鱗，霄鶱希逸翰。守兎非有蹄，求鴞袛見彈。佳辰憐水逝，良游惜飇散。淹留卒無成，俯仰增哀歎。

遊青山
山楹暢登陟，水曲足遊泳。企石入雲扃，捫蘿向苔徑。海氣驚殊觀，泉音聳至聽。鳥奮逼靑冥，魚行依綠净。遇蹇傷岑寂，投閑歷佳勝。目擊人多迷，心憂我獨醒。既同鹿豕羣，寧與雞鶩競。資此久留連，因之散情性。

酬尹亨中
昔聞諸葛公，偃卧茅廬中。高吟梁父抱兩膝，自比管樂何雍容。向令先主了不頋，固將長爲農父終。讀公之傳肅然起，豈第十倍加曹氏。但恨生不並公時，徑買長鞭隨馬尾。故人積學爲醇儒，百城坐擁倉中書。胸羅武庫未一試，折衝千里知有餘。文雅縱橫氣磅礴，翰墨嬉娛時間作。手提詠史一篇詩，縂撮隆中諸偉畧。初觀錯諤不相讓，謂君持此特自况。乃不自况况小人，儗不於倫非所望。三家之邨童子師，每逢眞儒輙忸怩。平生智不及老革，胡乃高比龍卧爲。知君有意發嘲㺯，使我瓠落傷無用。他時走馬渡長江，可許追塵躡飛鞚。

再酬亨中
尹子文章不容想，靑天倐忽雲霞上。擊鉢詩成矜雅健，海底珊瑚歸鐵網。久宜執筆侍承明，松菊移時定難強。子緣知命故不憂，我坐投誠豈虚奬。憶昨識子自廣陵，一見嗟稱是吾黨。淸言日旰不知疲，僮僕驚疑有儔曩。回思别來今十年，學業升沈譬霄壤。念我饑驅苦奔走，茫茫京國空塵坱。善病長貧世所輕，誰分餘火資隣紡。同心偶爾示蘭言，指爪恰當吾背癢。秪慚才力不相當，何敢黃池妄爭長。我若執轡子揚鑣，請抽佩刀爲斷鞅。

題孫懷三詠佛手柑詩後
昨日觀君佛手詩，如從指上見明月。芳果驚看優鉢曇，頓令我亦離言說。擾擾浮生夢寐間，一彈指頃千漚滅。王侯將相只須臾，何况我軰孤且拙。我從朔漠厭風塵，君亦南荒窮跋渉。夢中相對兩覊人，回首舊遊成歷刼。拈花自知色不染，捧鉢誰言食堪闕。從前被螫指可斷，若使歸空手當撒。心淸那用挈軍持，跡秘聊須書貝葉。華嶽三峰掌已開，請君更問維摩詰。

望崑山
駐足崑山縣，縣從崑山名。山勢甚狹小，遥視何峥嶸。屹然西北當城闉，含暉吐霧儲元精。須臾變化出狡獪，判别朝暮殊陰晴。望之咫尺不可到，短墻遮斷難爲情。是時六月暑氣烝，兀坐甕盎遭煎烹。隔墻偶爾一長望，凉風䬃䬃飄冠纓。有如神女初出洛，素波文履誰能攖。同遊魯君好事者，六時跂足同窺偵。怪石星羅虎豹踞，喬松角列蛟蛇騰。佛屋千楹煥丹彩，浮圖百丈標青冥。恨不躶身坐其上，與二三子同飛觥。人生鴻跡何無憑，明日舉棹趋華亭。更向海濵㝷唳鶴，崑山噩夢訛已醒。

北固山下作
北固山頭落日赤，北固山下水雲白。風翻江海一時波，月照金焦兩卷石。蒹葭蘭杜共蒙宻，鷹鶩相呼永終夕。菊徑瓜田待我歸，何爲久作江南客。

舟過燕子磯
燕子磯頭江水長，朔風颯颯吹帆檣。紺碧重渲竹石色，樓䑓倒映雲天光。天意蒼茫不可測，扁舟他日趋湖湘。靑鞋黃㡌足吾事，何必乘雲歸帝郷。

泊紫沙洲
紫沙洲上月色薄，紫沙洲外風聲惡。寒江十日濤如山，斷㟁幾家屋似箔。敝裘無毛皮獨存，冷氣咄咄來侵人。外地無處可容足，白頭歸去空山春。

閑居
宿雨霽園林，卉木藹餘芳。輕服始適體，燕居䑓沼凉。雲歛午陰澹，花飛春晝長。一觀羣化跡，浮慮頓相忘。

病中書感
雞鳴天欲曙，窻色猶幽昏。蒼蠅競鼓翅，鴉鵲亦羣喧。耕者向田野，圃者趋邱樊。營營爲口實，一飽豈易論。我於羣物内，非士亦非民。我於衆業内，無斧復無綸。凍餓固其分，何當有怨言。

雜詩
東津渡扶桑，西谷渉蒙汜。白日所經行，迢迢不可紀。人生苦别離，豈必間山水。相隔墻垣間，邈若千萬里。身非銜泥燕，何由得見爾。

獨遊南邨有懷姚大南青
山雲屯故陰，澗水生新綠。曉露泫條桑，時禽響空谷。偶兹憇河滣，復爾遵巗麓。地僻不逢人，林深喜見鹿。靜對豁幽襟，長歌懷徃躅。所思良已違，何由寫衷曲。

秋望寄懷書山
秋風動寒林，落葉紛晴晝。樓高客意閒，天遠山容瘦。郊野結烟霜，人家多橘柚。欣當納稼餘，復此築塲後。鳥雀時喧闐，雞豚忽馳驟。落景澹檐楹，餘霞映襟袖。緬懷塵土中，尠值從容候。倘因休暇時，爲君語耕耨。

秋日同諸公宴飮
素景流高旻，紅芳委虚砌。漏晷無暫留，輪年有驚逝。雄飛慚未能，雌守諒非計。相與傾濁醪，庻用展玄契。餘霞卷故陰，初月澄新霽。雲雁忽嘹嘹，風蟬時嘒嘒。擊鉢趣行間，分曹更坐次。垂手舞方終，緩聲歌復始。歡晤旣云酬，華軒安足貴。

雪霽呈同志
獻歲如在昨，星回月已窮。序暄惜邁軌，春媚絶留蹤。翳翳同天雲，調調動地風。蕭蕭夜雪布，肅肅晨景融。頺陽澹平野，積素連高空。澄暉映别袂，彩色浮衰容。人情苦無竟，物性良有終。逐流别榮悴，返始齊卑崇。遺情蛻物外，放志潛區中。

古琴歎
大絃廣博雲景輝，小絃迸急風雨馳。一彈彈作春鶯囀，再彈彈作白鶴飛。引商刻羽雜流徴，却憶古琴初製時。古樂云亡古噐改，琴乎惟爾留其遺。新聲已復幾更變，胡乃守此故態爲。曲高自緣立意繆，和寡勿惜知音希。請君盡去脣與足，不向人鳴誰是非。

曉渡
蕭條秋氣高，行客曉爭渡。茫茫野寺鐘，隱隱遥邨樹。宿雨滯餘陰，新陽啟寒霧。借問同舟人，誰是江南路。

舟行見月有懷倪九司城
白雲散將盡，淸風吹不休。江波始浩淼，桂楫方夷猶。入夜景澄徹，當春氣和柔。嵐色天際見，月華波上流。㟁傍古墓大，樹裏人家幽。葦花自嫋嫋，漁唱時悠悠。歲光忽已廹，壯志諒難酬。所思獨不見，何用解牢愁。

雨後寄懷沈畹叔
夜雨過凉野，朝日散晴暉。白雲海上出，孤帆天際飛。花發衆鳥至，梁空雙燕歸。一室慮常澹，八荒情自依。雖信世塗阻，未知吾道非。弱翰弄方罷，瑶琴鼓復希。爲問咸京客，緇塵正滿衣。

京洛少年行
山河表形勝，佳氣欝瑶京。歩上射熊館，迴瞻飛鳳城。春雲隱䑓殿，朝日麗觚稜。池波動微碧，苑柳匝遥青。輕輿騁文馬，炫服彯華纓。揚揚盛意氣，自頋何驕矜。寧知西蜀地，獨搆子雲亭。

舟夜懷徐五崑山
澹澹晩風吹，沈沈憂思積。烟寒漁火稀，月落江光白。曠野悄無人，孤舟獨歸客。所親不在兹，離緒誰能釋。

揚州柬族兄
名園森綺麗，春色正芳菲。一峰檐外聳，雙樹坐隅垂。冉冉碧雲合，陰陰黄鳥飛。弱卉每親植，柔毫時自揮。念兹旅客久，傷彼故懽違。孤懷悵莫吐，獨處欲誰依。何由似賔鴈，併作一行歸。

里有孤窮士
里有孤窮士，竄跡到幽州。僦居雙闕下，遊情鳷鵲樓。淒淒嚴霜結，浩浩朔風流。日月如驟驥，俛仰十經秋。勲業未能立，素髮忽盈頭。歸來事農圃，歎息向園邱。

佳人
佳人出南國，皎若明月光。修眉蔭廣額，美目復淸揚。粲然啟玉齒，舒氣似蘭芳。願承君子惠，聊以蔽匡牀。誰知妾薄命，恩遇不相當。歸來理巾櫛，照影漢臯旁。

雜詩七首
南山有桂樹，綠葉何扶踈。上枝拂雲漢，下根盤且紆。凉秋八九月，馨香盈里閭。商風迭相送，遠近皆歡娛。榮華不可恃，俛首爲躊躇。

其二
可憐木棉花，結實如飛絮。柔絲千萬端，宛轉織成布。佳人細意裁，爲君作襦袴。有客遺羅紈，雖新不代故。薄質謬承恩，自矜誠異數。誰知歡愛終，委棄在中路。

其三
天心良不渝，人事信多忒。鮫宮明月珠，相輕等瓦礫。道傍生荊榛，輒欲擬松栢。蚓竅作蠅聲，聞之驚霹靂。衮衣燦藻火，熟視謂無色。勺水笑滄溟，千鈞視蟬翼。哀哉不能言，吁嗟當默黙。

其四
春水吹碧波，小桃花欲然。峨峨高樓上，東風揚管絃。誰家少年子，白馬黄金鞭。鳴鞭樓下過，蹀蹀如雲烟。光輝耀閭左，歎息稱其賢。世俗但如此，寧知媸與妍。古之通達士，不受衆目憐。君看嚴子陵，垂釣桐江邊。

其五
妾有秦王鏡，照人無隱情。君心轆轤轉，安得遽分明。君如天上雲，妾似水中星。浮雲隨風吹，飄蕩故無憑。星光逐水動，摇摇亦不停。抽刀㫁絶水，水性自東傾。浮雲值日暮，應亦歸巗扃。

其六
種魚東海澨，謂可無窮年。詎知陵谷改，滄海忽爲田。修鱗值困頓，羣蟻慕腥羶。天心良莫測，人事固難全。蓄意望成長，安能無變遷。

其七
垂楊映高樓，朝日上綺疏。樓中有好女，秀色似芙蕖。當窻理瑶瑟，聲希情有餘。一彈悲鵠寡，再彈惜鸞孤。羽聲何慷慨，令我久踟蹰。顔色人所慕，知心良獨無。

海峰詩集卷四　古體詩四
晩行遇雨趂謝六車不及
高軒已云邁，弱騎未能騁。頺陽西下速，甚雨東來猛。前瞻失我侣，四頋無人境。時於遠邨中，微見燈火影。泥深馬屢卧，宵行路何永。盛世無棄材，吾生獨泛梗。淒其奔走勞，廹此寒餓并。徃來興久闌，朝夕心懷警。客舎聽雞鳴，隱憂良耿耿。

郭外看花
憶昔看花在江南，紛紅駭綠名難諳。春來十日九游劇，山椒水涘窮幽探。蹇驢蹩躠動十里，酒尊茶具盛都籃。折屐朝將虎競穴，篝燈夜與僧同龕。其時同學六七軰，上下角逐矜雄談。題詩仰窺萬仭壁，飛歩直下千丈潭。自入京國少情思，凍泥乾矢汚袍衫。閉門十日卧不出，作繭自裹如眠蠶。春光一去杳無跡，姑負人間三月三。今朝雨色偶晴霽，西山城上浮靑嶄。欣然一笑出郭去，幾樹當路逢優曇。直沽運舫恰初到，紅泥印酒新開壜。田父樵夫似野鹿，正可挽入同沈酣。山果駢羅雜丹漆，咀嚼氷雪誇梨柑。偕行况有兩年少，才皆璜瑀非玞瑊。山光水色花態度，各著險句相磨劖。却憐賤士滯京國，獨與花對寧無慙。時命窮通亦偶爾，造物有意誰能參。方春百卉盡爛漫，北枝已吐南枝含。碧甃朱闌彼自得，荒郊野水吾何憨。攀柯執條泫然久，夕陽半下西嶺銜。蒼蒼暮色自遠至，晩鐘纔打峰前菴。僕夫相頋趣整駕，徘徊欲去仍停驂。城上雅啼月東出，舉頭四頋天如藍。

題巴船出峽圖
巴山聳崒嵂，巴水流蕩潏。兩崖之高不知幾千尺，四時陰陰不見日。巴人萬里指東吳，無數巴船一時出。船上旌竿五色明，開頭捩柁難留停。中流亂石堆棋枰，獅蹲象伏誰敢攖，却於石罅之字行。其後長年前最能，前者疾視後目瞠，篙著石眼音敲鏗。飇馳電掣弓脫檠，旌竿眩轉如流星，耳畔索索號風聲。是時峽内空無人，舉眼惟見烟霧橫。鷓鴣啼罷啼猩猩，絶壁倒挂哀猿鳴。猿鳴猶自可，鷓鴣愁殺我。苦向人言行不得，江水無情淚交墮。古稱水懦弱，民狎而玩之。一朝躶葬在魚腹，雖有千駟無由追。可歎巴人特好事，忍將性命狥微利。豈不知性命狥微利，一飽誰能代爲計。丈夫生無所成饑欲死，十年奔走長安市，攘攘營營亦如此。

孝亷種菜圖爲謝香祖題
陽羡謝兼山先生諱遴，别字嘯莊，香祖之祖也。崇禎癸酉舉人，與陳百史、龔芝麓同年。明亡，隱居芳硯邨莊，種菜自給，足不履城市者垂二十年。
義興芳硯之村莊，山水盤亙烟嵐蒼。竹屋八九間，人稱謝公郷。（陳滄洲署其里曰「謝公郷」。）謝公死去近百載，淸風至今長激揚。風吹罨畫溪波起，白鹿麕䴥騰且倚。招隱誰能更敦廹，芒鞋一兩千金直。（陳其年贈詩云：「芒鞋一兩千金直，不踏城中二十年。」）諸公努力事勲名，老圃餘生依種植。憶昨邊庭烽火驚，燒殘漢幟轟雷霆。運去英雄䘮首尾，天心恍惚難具明。陵㟁滄田互遷逓，神州倉卒黃雲蔽。連翩走馬三數公，遘釁乘機據高位。孝亷從此歌命衰，神農既没將安歸。牛宫迤邐荒山曲，菜葉蕭踈散雞鶩。手把長鑱白木柄，商畧陰晴問童僕。人情得隴每望蜀，富貴若箇能知足，但勿求榮應遠辱。君不見陳百史，宛轉朝衣斬東市。君不見龔芝麓，尙書履聲今不復。人家菜圃盈路衢，誰肯歸來自荷鋤。烟銷日出江邨孤，至今傳者種菜圖。

題穆西林摹倣梅道人烟江叠嶂
江南覊客留長安，素衣染盡塵埃間。忽從西林畫圖上，望見江南千叠山。山峩峩，江濺濺。臨江老木蛟龍卷，縈巒羃壑浮蒼烟。洞庭彭蠡不復辨，烟化爲雲雲接天。絶壁倒挂飛來泉，呼洶直走從山巔。屈曲幾經阪九折，然後峭落歸平川。梅花菴主畫無敵，西林筆力爭後先。君不見吾郷山水稱龍眠，我生寄此三十年。碾玉之峽噴氷雪，屐齒已著幾兩穿。㡌檐時時滴竹露，衣角徃徃回蝸涎。狂歌痛飲窮日夕，酒酣起舞風蹁蹮。無端誤入塵網内，譬如作繭自拘纏。對此令人輒自失，回思故里空情牽。有鳥高飛破澄碧，我生何由似汝賢。

雜感十一首
卞和有良璞，被褐不敢蔵。齋戒而沐浴，持以奉楚王。刖足至於再，泣涕每霑裳。至寶不可失，胡爲閟其光。光閟亦何憾，徒爲楚國傷。

其二
悠悠華池水，灼灼芙蓉鮮。芳姿旣絶世，遊賞亦紛然。終朝看不足，日暮更留連。歡愛有所寄，誰知媸與妍。矯命駕君車，歎息謂其賢。如何同心侶，中道忽相捐。

其三
白日出榑桑，虞淵忽已至。一身且難留，何况富與貴。兒時嬌小姿，玉面桃花靧。不知老已來，肌膚漸蕉萃。請謝五陵人，余將從此逝。

其四
竹箭出嶺表，自矜爲良材。偶蒙工師盼，移根上國來。殷勤冀見採，詎意與時乖。枝柯日憔悴，風雪仍相摧。何因返故地，終老巗壑隈。

其五
九州雖云廣，無地置腐儒。一身尙不保，何暇及妻孥。我欲從卿士，巧宦莫能如。力田望秋穫，誰爲把犁鋤。願從松子遊，難執化人袪。徘徊岐路側，俛首獨躊躇。

其六
幕地張罝羅，誰能出其外。可憐雙翠鳥，羽毛爲患害。燕雀棲堂檐，堂焚巢亦壞。所以北冥魚，非徒善用大。聊作天池游，冥心觀下界。

其七
晨朝遇匠石，礪斧南山陲。欲伐此山石，持爲貴者碑。大書且深刻，過客羡光輝。我來履其地，覽之爲涕洟。谷陵逓遷改，前後更奪移。安知數載後，地主復爲誰。寄言相羡者，裸葬未全非。

其八
破鏡善食父，靈獒亦嚙人。雖含殘賊性，安養以終身。魯郊有異獸，肉角類麠麏。足不踐生草，宣父目爲麟。一旦薪采者，獲之用斧斤。恢恢誦天網，天道固難論。

其九
李斯相秦皇，趙高特宦寺。威柄足誅髙，而猥聽高計。徒憂蒙氏興，一旦居其次。哀哉患失心，千古若符契。牽犬出東門，回思成盛事。倉中雖便安，今日何如厠。

其十
荒郊郭門外，佛寺何宏偉。檜柏風蕭蕭，石人相對峙。當時閹宦徒，創立窮奢侈。遺骨託空王，千年圖不毁。我來陟高邱，但見土花紫。薰腐何能爲，遂令宗社徙。空聞魯仲連，欲蹈東海死。自古共悲嗟，無爲獨流涕。

其十一
隆冬御敗絮，終日嗟無衣。一朝得狐貉，閉目笑羊皮。菰粱永今夕，頓忘無朝炊。團圞一門内，弟寒兄不知。深宫狎阿保，而閔百姓饑。豈非天使獨，知臨大君宜。吾聞晋帝言，何不食肉糜。中人數家產，流涕誦此辭。

仇英戰馬圖
韓幹畫馬古無匹，仇英復入曹覇室。弄筆偶成出塞圖，英姿粉墨何蕭瑟。鞍馬甲士無一同，百十𡾋峞裝束雄。蔽虧掩映難悉數，人露頂踵馬尻鬃。邊關日落千山紅，半天颯颯旌斾風。飛鳥不敢近鳴噪，黃雲慘澹横低空。羽箭雕弧擁牙纛，誓將萬里煙塵掃。壯士游敖今白頭，可憐日月空中老。願借霜蹄驟且馳，追奔直過流沙道。

沈周長江萬里圖
染用澄心紙，皴用大斧劈。自我作古古無敵，沈周當日聲輝赫。意匠寫成長江圖，天地晦冥忽變色。岷峨東來萬里長，落日倒影摇天光，雲霧噴吸蛟鼉翔。餘霞散盡缺月上，竹枝流韻何悲凉。亂山聳碧枝晴昊，坐對畫圖傷潦倒。安得扁舟落吾手，布帆欹側江南道。

重九後五日同人讌集分韻得佳字
長安客舎縈𧐗蝸，庾郎雖貧猶食鮭。我軰天涯每痛哭，豈必絳灌曾擠排。江東風光足爛漫，放浪山巔仍水涯。都籃茶具鮮且㓗，綠陰好鳥鳴喈喈。無端失足到京洛，似棄筦簟求藁䕸。麾之不去類蠅蚋，汗流疾走常滿街。面垢塵土一千尺，北風日夜聞其𩘅。皮乾肉皺筋力憊，安得膏潤回枯骸。長城白骨亂枝（一作榰）柱，荷鍤便學劉伶埋。今朝乘興不暇嬾，勝遊喜得同心偕。尙書郎官六七軰，間厠文士拖芒鞋。或言等類太無别，正如汝言亦復佳。談天辯口競哆侈，掀髯一吐平生懷。紅燈白月爭照耀，况傾濁酒如長淮。少年火色趂姿媚，時出小慧相俳諧。黃花晩坼有餘態，勝對越女携吳娃。中山已供千日醉，收拾酒椀懸詩牌。酒政森嚴忌探伺，詩情古澹懲滛哇。嗟哉大雅日陵替，怒鼓取閙喧羣蛙。或效昵昵兒女語，徑欲拔汝頭上釵。上薄風騷下沈宋，後何不爾前人皆。靑天破碎不可補，誰能鍊石煩女媧。噫吁嘻！丈夫不得嘘氣貫赤日，文華縱好無根荄。羣生萬物一無濟，漫自矜餙云吾儕。良夜風流偶翕聚，明晨日出當分乖。髀肉易生時易邁，淚痕霑濕難摩揩。

贈徐崑山
我來長安城，今餘十年矣。茫茫衆人中，四頋鮮知己。有時騎蹇驢，未識當誰抵。動卽叩君門，高談動神鬼。老馬骨欹側，雄心在千里。北風塞外來，嘶鳴難自已。長安富貴家，但知漿炙美。君懷何磊落，忍飢鬻文史。朝吟酉未休，暮誦辰不止。艱難盤錯餘，黛色參天起。我生逢百罹，途窮輒垂涕。所賴拓心胸，共君膏繼晷。夜半微月生，高槐蔭窻几。白髮凉絲絲，爲君歌牧豕。

結交篇
結交結俠烈，佩劔佩昆吾。投身喧競地，反覆在須臾。昔我有好友，貧賤共相於。夜讀共膏火，晨牽共轆轤。同眠共茵席，同食共盤盂。一朝舎我去，振翼上天衢。高騫九霄歩，視我如泥塗。門前足三及，未得履階除。歸來懷憤赧，頓足發長吁。語君且勿吁，何不慎厥初。丈夫譬良驥，安得侣駑駒。芳蘭何不采，惡木何不鋤。閭巷有義士，其名爲專諸。活人以百數，猛氣橫東吳。何不相欵洽，緩急可時須。我聞不卜日，冠帶詣其廬。長跽執㳟敬，相邀入酒壚。凍飲陳華酌，珍肴臇㓂鳬。酒酣氣慷慨，相視色敷腴。贈我黃金盤，報君白玉壺。贈我夜光璧，報君明月珠。贈我錦繡段，報君貂襜褕。烟霞一相契，金石不能渝。不惜微軀殞，遑論傾有無。牽衣向赤水，擕手到淸都。請謝我良友，貴賤本懸殊。擔簦與跨馬，相遇各分途。

送倪九司城歸高嵌山
憶昨與君俱少年，買酒不惜錢十千。酒酣恣意論徃昔，排詆許務嗤淵騫。天風吹蓬各枯走，君到陝郊稱衆母。我滯燕關凍餓俱，疾病侵陵成老醜。常言不死卽英雄，况我窮愁詩漸工。袖中一卷出相示，肯施鑢鐋加磨礱。人生鴻跡偶然寄，一别回頭十餘歲。長安僧寺佛燈靑，白髪相看如夢寐。五斗折腰殊可憐，勇能自斷却歸田。龍眠深處結茅屋，非農非士非神仙。石田數畝環溪水，手把犁鋤趂牛尾。落花如雪四無人，布穀催耕乾鵲喜。濡需利處曲隈中，蝸角觸蠻交戰攻。腐儒一身無置處，惟有故山差見容。羡君知足能不辱，不待龍鍾返初服。他時竹杖叩門扉，應及山中酒新熟。

題西江漁隱圖爲王麟若
沿江苦竹三百里，綠縐微吹半江水。使我瞥眼一見心神飛，我本江頭一漁子。江南三月桃花紅，小船撐入菰蒲叢。船頭醉卧呼不起，落花片片皆與江流東。一夜秋風動林樾，白露横江水光發。江妃笑把水芝來，羅襪盈盈歩微月。髙枕江波春復秋，誰知世上公與侯。釣絲飄轉無定著，是貪餌者吞吾鈎。蕭山王郎湖海客，慣避喧呶躭寂寞。忽然吐氣萬丈如長虹，倒吸滄溟凌五嶽。閉門端坐意不懽，自揭綸竿轉篷脚。因號西江漁隱翁，意與任家公子争邱壑。海天萬里家魚龍，白波震盪瓊瑶宮。烟霞㝷常在眼目，雲夢八九羅心胸。今者無端舉進士，拜歸學舎司童蒙。激濁揚淸謝叔玠，（君素自負，嘗曰：「我官御史，必當激濁揚淸。」）蒔藥釀酒師無功。枯膓那須水更滌，（五代王仁裕。）舊題何用紗爲籠。可惜西江名勝地，廣文官冷還抛棄。函丈人稱師席尊，挂帆我覺漁舟利。示我漁隱圖，恍如坐蓬壺。又如坐我洞庭之浦瀟湘淵，耳底激激洪濤翻。我亦塵埃苦奔走，爭得扁舟落吾手。船上一老淸而癯，令我晝夢遊華胥。早識蘧蘧我化蝶，安知圉圉君非魚。解從陸地見魚樂，豈必竿累窺鯢鮒。但恐流傳及仍耳，直疑田舎老翁真業漁。相看仰天一大笑，子今知我爲誰歟。

雜興八首
碧樹多珍禽，和鳴共淸曉。凡木皆有枝，未若同根好。朝出左安門，垂楊何裊裊。路逢俠少年，招携過酒保。沽酒共歡娛，意氣相傾倒。飛鳶與潛龍，浮沈終異道。不見同心人，憂思今人老。

其二
我愛張子房，貌如婦人耳。生年卽多病，三寸舌詼詭。運策帷帳間，其中有妙理。韓仇旣以復，好爵非所喜。始遇黃石公，終從赤松子。

其三
咸陽春欲暮，桃花映曲堤。秀色誰家子，長楊遊獵兒。騂弓大羽箭，鞍馬速如飛。路傍皆辟易，竊問姓名誰。新事武皇帝，關山再合圍。一朝得寵遇，意氣横峨眉。囘頭笑司馬，空賦上林辭。

其四
昔者楚鄂君，光榮若桃李。飄颻靑翰舟，翠盖何煒煒。鐘鼓奏繁音，鏗鏘動閭里。一朝榜枻人，微詞相訶詆。修袂爲揄揚，覆之以繡被。知音誠若斯，誰論賤與鄙。

其五
荆王嬖女色，日夕成滛荒。後宮良家子，一一䰀鬌粧。容華雖絶代，奢願未能償。常思九天上，仙子明月光。神女來入夢，眷眷意難忘。至今巫山渚，雲雨空蒼茫。

其六
老梅發踈花，蒼然澗水邊。髙風與芳韻，豈待世人傳。艶陽二三月，桃李爭春妍。自矜復自惜，翻爲梅花憐。棄置勿復道，此情從古然。

其七
洛陽豪華地，歌管日紛紛。婉孌少年子，列坐如天人。南音操於越，西曲奏函秦。一彈再三鼓，流響遏行雲。自矜能獨樂，惟恐衆人聞。

其八
我愛孟浩然，與世寡所諧。旣蒙明主問，猶稱棄不才。惜哉韓採訪，上計欲與偕。豈伊陶嬰寡，而終自衒媒。君看早朝客，何似故人杯。

送張繡楓（時將歸娶。）
君家住近姑蘇䑓，門前綠水羣鷗來。坐對晴窓誦六甲，桃花灼灼當窓開。幾年入洛曵珠履，筆端所向皆披靡。爲惜風光不待人，夢魂飛渡吳江水。與君一見論心事，傾筐倒篋無所忌。燕市酒徒今幾人，酒酣更灑楊朱淚。遥指秋波江上船，孤帆颯颯凌蒼烟。吳中春草碧於染，聊寄相思到日邊。

送張佩瑜
我昔遊姑蘇，迴舟海門路。金焦北頋高孱顔，萬古岷江此東注。城南古寺指鶴林，墓田丙舍連秋陰。叢篁灌木不見日，時有幽禽流好音。愛此山光與水色，人傳中有幽人宅。落落高懷世所無，閉門讀盡人間書。我聞君名故已久，却向燕䑓執君手。人生意氣凌靑雲，不在區區一杯酒。酒酣露出肝肺脾，盡徹屏幛無町畦。坐聽樓鼓再三擊，秋河半隱城之西。君不見世事奔忙若流水，貴賤誰能别肩髀。但得髙歌對酒時，四筵賔客皆知己。羡君歸去我獨留，雲山遥望不勝愁。他時把酒忽相憶，高挂蒲帆向潤州。願持公子五十犗，共釣長江萬里流。

送張根石歸丹徒學舎
君從海門來，還歸海門去。歸心不待人，先過瓜洲渡。憶昔與君初結交，有美白晳垂兩髦。期君共擊滄溟水，寧知落魄猶如此。君不學梨園弟子傅粉登壇塲，頋盼左右生輝光。又不能武健嚴酷如杜周，撲擊賣請干王侯。朝虀暮鹽日復日，落花萬片春蕭瑟。予亦東西南北人，十年奔走空埃塵。一身憔悴不自惜，但願風俗還龎淳。吁嗟人生饑飽有定分，底須抗髒作天問。不見才名三絶稱鄭䖍，坐令座客寒無氊。又不見榮啟期，九十帶索長苦饑。歌聲殷殷出金石，路旁驚辟孔仲尼。君家官舎金山麓，吟詩直上山巔宿。我性本澹蕩，不與流俗同。手持仙人九節杖，蹤跡半在各山中。送君此去心悒怏，山不同遊神獨徃。他時一棹欵門來，爲君百斛傾金罍。

題風林落月圖爲張孝亷
髙士愛名園，梧桐踈影翻。春風吹不定，纖月落紛紛。花徑水聲復松吹，草堂幽敞非人世。夜凉滿地碧雲流，時有淸光上衣袂。藐姑仙人氷雪膚，科頭獨坐意何如。何時却得執君手，恨不將身入畫圖。

懷張少儀
凄其壯節除，值此芳時度。景暖卉爭春，花深鳥流暮。緬懷合志人，追憶同遊處。引領望江南，遥天起雲霧。

秋夜懷鮑歩江
寒雲暗南國，微雨滴秋夕。塞鴈一行過，客愁千縷積。懷賢已欝陶，衰病仍綿劇。朝來明鏡中，鬂絲幾莖白。

秋懷二首
東風拂玉宇，花發如紅雲。井梧一葉落，從此秋氣新。豈聞霜雪暮，復見桃李春。芳蘭易摧折，惡鳥競囂喧。寄言同心侶，宵濟及斯晨。

其二
霜嚴衆水落，魚龍忽驚秋。鰷鱨最微細，隨波亦羣遊。達者識時變，殷勤徃爲謀。寧從灌瀆處，勿赴江河流。江河人所羡，網罟來相求。

西谿草堂圖爲沈侍御茮園題
沈郎家住西谿裏，繞屋梅花蔭谿水。日長無事坐讀書，香雪霏霏動窻几。梅花以外三面山，㫁橋流水聞潺潺。山光花色相照耀，身在蓬島非人間。侵晨閴寂門重閉，春鳥呼晴語流麗。童子開門奉帚來，落花一寸長鋪地。沈郎之貌癯而腴，梅枝作骨花爲膚。坐覺寒香滿口鼻，淸風颯颯飄衣裾。念君愛我如昆弟，不飮令人心自醉。誰則爲雲誰則龍，晝日同行夜同被。同心之言臭如蘭，烟霞豈必殊鵷鸞。寒窓共語對尊酒，反手摳出心肺肝。憶昔出此圖，索我題詩久。我被饑驅牛馬走，豈有閒情學鳴吼。羲和握轡鞭且馳，重開此卷心增悲。白日無私照大地，人自雌伏還雄飛。沈郎沈郎特狡獪，草堂一出歸官廨。頭上今峩獬豸冠，臆中漸有麒麟畫。男兒墮地想殊勲，花開花落秋復春。他時獨訪空山道，手折梅花持贈君。

題張少儀望雲圖
天上浮雲無定蹤，倐忽變轉隨長風。如鳥如衣如擘絮，何如游子飄零西復東。憶君入洛年華盛，路指天門未爲夐。十年奔馬走三邊，千古才人同一命。有才無命奈君何，不用悲傷損太和。東方且向市中隱，寗戚誰當牛下歌。幕府沈沈白日隕，出門悵望南天盡。南天一望盡浮雲，不見黔陽白髮人。白髮一白不可黑，游子愁思淚沾臆。昨夜風吹大火流，夢魂飛繞芳杜洲。芳杜洲前山水隔，覺來依舊南雲白。男兒生世不得銘功勒石燕然山，岌峩空負頭上冠。會須吸飮藐姑上，聊可浮沈賔佐間。我聞人情聖人有弗禁，安能低顔齷齪長不歡。天空地濶任所適，何日開籠放白鷴。

怨詩五首
芙蓉耀朝日，秀色何葳蕤。榮華不見采，零落復安施。結髮爲君婦，盛年常獨棲。豈不暫旋返，席未暖重闈。虚室多朔氣，凉月有餘輝。夜長不可旦，氷雪生羅幃。感君入夢寐，髣髴平生儀。覺來失所在，流淚空自知。人生譬草露，旦晩莫能期。妾命一朝盡，君恩從此辭。

其二
芳時不可再，華髮倐盈顚。深閨念遠客，有情誰與傳。登高以長望，悠悠隔山川。離居匪朝夕，安知食與眠。努力愛光景，竹帛從此宣。丈夫志有在，勿爲兒女牽。誓抱區區意，與君齊百年。

其三
鳥烏愛林薄，游子獨何之。索居易永久，奄忽十餘期。人無龜鶴壽，焉得待來兹。晨登博望山，將以望所思。茫茫雲天際，使我心目迷。駕言渉江水，江水浩無涯。歸來酌美酒，聊用緩余悲。

其四
長風吹高松，松枝日以勁。人迹類飛蓬，飄颻固無定。憶與君别離，十年常卧病。我聞銅山崩，洛鐘自東應。物類且相感，在人豈殊性。仰觀浮雲征，流光倐已暝。思君如日月，誰能使合併。

其五
滔滔黃河水，何時西入秦。蕩蕩客游士，豈復憶家門。邂逅承淸盼，謬得託交親。謂當長相守，不負百年恩。飇風中道起，落羽遂驚奔。昔爲同棲鳥，今爲行路人。白日忽西匿，再中將何因。晨朝對明鏡，素髮如絲棼。虀鹽給朝暮，可以共辛勤。但願展燕好，與君甘食貧。丈夫志萬里，豈矜兒女仁。

題鳶飛魚躍圖爲許比部霍齋
兩年住燕市，有如鳥在笯，一涔之水棲鯢鮒。疾風揚沙春事盡，縱有修鱗廣翼誰能舒。回思在家日，江天一望靑糢糊。我與造化遊物外，羣生萬象皆恬愉。淛水畸人許夫子，圓冠大裙非俗儒。少年登第官尙書，時時遠夢生菰蘆。示我卧遊圖，妙意有寄人難摹。富貴在天任自至，神仙平地仍家居。許夫子，休歎吁。君亦不必解組歸里閭，我亦不必畊田把犁鋤。東方大隱在朝市，出處豈得云殊塗。履遺那用納，尊倒何須扶。（履遺、尊倒，皆圖中事。）徑從水抱山環處，添著褐衣霜鬂鬚。野飲常得斯人俱，大醉不知爾與吾，鳥飛雲漢魚江湖。

題許比部竹人圖
霍齋先生經世才，身處廊廟心蒿萊。家有名園種苦竹，摩雲千尺高崔巍。更取好種六十一，一一繞屋親自栽。乍聞啼鳥不知處，坐見洞庭瀟湘烟雨來。有時微風觸，淸泠戛寒玉。白袷生微凉，幽泉與㫁續。空山寂寂扃空舎，急霰打窻吁可怕。一莖兩莖折竹聲，漸聼無聲到深夜。晨起開門雪滿庭，千枝萬葉皆低亞。披圖久諦視，爲君生離憂。當年噴飯篔簹谷，老可夫婦偕行游。先生塊然袛獨坐，高吟誰與同賡酬。（時比部䘮偶。）許夫子，富貴神仙難並美。君今方作尙書郎，安得隱居順志齊張豸。他時解組歸來我叩扉，幸勿避逃深竹裏。在昔嵇與阮，七子同沈湎。縱使蔣生癖性不可馴，竹㫄三徑别開門。我欲扁舟共還徃，夫豈不如求仲羊仲爲三人。

飲汪氏園亭聽陸生彈琴
名園曠野尊酒同，炙轂談天辭未終。陸生下袖理孤桐，游魚深入鳥高翀。餘音激越振林木，一聽三日猶耳聾。是時月黑天朦朧，衆賔斂衽危坐中。共稱古調不復作，如此妙手難重逢。我獨無言向窻櫳，大笑不知笑所從。重睡眠熟聞擣舂，或爲擊鼓或撞鍾。匡牀對陳夢自别，我耳安能齊爾聪。夜深響絶衆賔散，皎皎寒月當秋空。

抒懷二首
神仙不可學，靑紫難比肩。淸風北窻下，踈柳帶鳴蟬。端坐讀書史，優哉終百年。龍飛歸九天，魚潛伏深淵。豈不慕騰躍，升沈良自然。

其二
人生若驚電，憂苦百相嘗。一朝得老死，其樂故無央。饑寒不能廹，富貴非所望。永寐空林下，聊與塵世忘。所以髑髏曰，吾過南面王。

病中聞孫宮坊端人將見過先寄此詩
卧病忽已久，端居悵離索。虚室延淸風，閑階綻紅藥。哦詩袛益愁，對酒未能酌。念我故交深，愧君高義廓。喧言降玉趾，佇望騁金絡。向夕倚門扉，但看西日落。

病起
寢疾倐終年，昬然如夢寐。起看芳草多，始復驚春至。故園東作興，十畝方耘藝。本自荷鋤身，胡爲久留滯。

冶遊行
男兒久隱畏約無窮時，傭保作苦將何爲。念昔父毋初養我，謂是天上麒麟兒。縂角作文誇蒨峭，同儕呿舌稱工妙。卓犖曾教老宿驚，坎軻今被羣愚笑。十年學仙仙不成，白髮種種來無情。不如徵逐冶游子，傅粉登塲揚姓名。

秋日思歸
捐扇事方終，授衣辰已至。長林鮮華滋，虛室生寒吹。志士傷素秋，平生秉玄契。壯節未能酬，流光倐將逝。雖非反手才，實負干雲氣。浩然今欲歸，詎謂知希貴。

補溪草堂歌爲頋學正備九作
補溪有草堂，乃在虞山之東四十里。宋室遺民頋隱君，讀書求志居於此。裔孫奕葉起甲第，手植芙蓉徧溪水。古檜陰森墓上枝，流霞照耀相思子。數百年稱顧氏廬，後來却歸錢尙書。尙書聲名動台斗，善黨崢嶸作魁首。車馬門前問字來，美人歌舞陳尊酒。不知滄海幾揚塵，此地還依舊主人。依然紅豆長萌蘖，當日樵夫摧作薪。頋家經術代不替，國子先生勇絶倫。遂將詩禮盡發覆，高源一一㝷崑崙。乃知世業在德守，文章小技未爲尊。曾將草露比富貴，惟有處士名長存。不見長安苑囿地，頺垣敗甓烏鳥喧。草堂突兀溪水濱，歷宋元明傳其眞。

懷合明山
昔登合明頂，凉風吹素秋。青天九萬里，日照江海流。白雲足下起，淸梵林端浮。題詩上石鏡，被酒窺龍湫。回首已陳迹，高懷不可求。何時一揮手，長此卧林邱。

懷田舎
生長在郷野，足不出里閭。男女議昏嫁，半爲畊田夫。歲時偶燕集，腰鎌仍荷鋤。其間識字者，抗言陶唐虞。不知有貴勢，安識走與趨。菽麥味何永，衣冠奚所須。優哉樂復樂，庻以忘簮裾。

薊門歌
昔日常爲薊門客，黑貂裘敝無人識。客裏光陰十見春，祇今猶作薊門人。薊門久客心悲傷，對酒當歌長慨慷。主人前席起爲壽，不辭一舉累百觴。滿筵生菜羅氷雪，王瓜甘脆薑芽辣。櫻桃顆顆紅珊瑚，有酒不飲真癡絶。靑天萬里彩雲端，明月飛下黃金盤。左手把杯右㺯月，置身忽覺非人間。車聲轣轆雌雷吼，薊門之人誇疾走。競將黃犬博金貂，大笑吾於爾何有。君不見報齊一戰立功勲，昔人誰似望諸君。望諸君，今安在，古墓纍纍歷千載。故鼎空陳磨室中，那知寂寞山河改。富貴功名縂閴寥，烏啼古寺風蕭蕭。風蕭蕭兮易水寒，都人盡著白衣冠。弱肉終歸虎狼食，冤哉自殺太子丹。人言炙手手可熱，羮糁腥臊何足啜。十千沽酒吾未遑，况乃低頭事容悅。踟蹰徃事不勝悲，何處堪留大布衣。明朝且返滄江棹，幣聘重來自有時。

郭外
歩行北郭外，高塚何纍纍。翁仲寂無語，羊牛嘷且馳。百年一生死，萬古迭興衰。未知此墓下，曾有子孫誰。誰擕一盂飯，於此澆棠棃。我來弔陳迹，偶當寒食時。不見紙錢颺，惟聞杜宇啼。歎息舎之去，蒼茫人代非。

題朱葯岑翦淞草堂圖
自昔天地名蘧廬，四方何處爲安居。驪山北搆復西折，一火三月成邱墟。先生妙意有所寄，豈必誅茅復埏埴。胸中突兀千萬間，䑓閣崢嶸池沼備。君坐讀書於其中，樹之老竹踈梅楊柳桐。黃栗留鳴晚蟬噪，四時颯颯來淸風。我聞吳淞江，蜿蜒三百里。吳孃暮雨唱歌聲，摇蕩漁舟明月裏。君今作客半世不歸家，縱有草堂誰料理。何况虛辭幻想託依稀，白髮飄蕭今老矣。撫圖相對發長吁，我淚滛滛不可止。淚且止，笑向君，古來富貴如浮雲。江上淸風明月取不禁，君是江波舊主人。君不見奉誠園、平樂館，蔓草萋萋蒺藜滿。千載惟有圖畫傳，彭鏗殤子何長短。

海峰詩集卷五　古體詩五
度縉雲嶺次跂三韻
白頭汗漫逰苕霅，天雨霏霏衣袂濕。永嘉南去千萬山，海霧江烟倐相合。山椒嶮仄忙趨奔，豺虎跳梁猿狖屯。蛇盤線縷高復下，髣髴昔人施手痕。壁色黭幽如積鐵，細泉下注聲淒咽。側洞横搘上代松，隂厓倒積洪荒雪。僕夫歎恨行路難，聳身忽出青漢端。黄姑織女共游宴，白榆歴歴罡風寒。臨深久立驚懼起，一墜沉埋哀壑底。百年賦命有䧺雌，我生胡爲至於此。宿陰觧駮西日曛，僧齋鍾鼓遠傳聞。舉頭四頋南天盡，不見家山空白雲。

送跂三歸里二首
歡娛難再得，會合安可常。與子同枝葉，相携共翶翔。歲月忽復易，各言還故郷。况我值衰暮，倐若驚電光。朝夕壽命盡，前期杳茫茫。願因浮雲起，從風俱遠揚。

其二
桂樹生秋山，緑葉何離離。上有雙棲鳥，比翼忽高飛。人生失儔侣，憂思結心脾。遥望吳淞水，佇立長路岐。中心有所親，山川無險巇。殷勤愛肢體，壽考以爲期。

題閨秀方輪氷自冩小像
髙堂邃宇檻層軒，月照梧桐生紫烟。海棠啼雨蜀葵笑，中有玉人纎且妍。漢宫唐室逞姝䴡，飛燕玉環成禍祟。羙人胡爲秪獨居，院宇沉沉深自閉。幽閒明慧世間無，姑射神人氷雪膚。身輕能作掌上舞，仙衣不寒飄五銖。君不見天孫素手雲錦爛，一水盈盈隔河漢。七襄終日不成章，宛彼牽牛傷獨旦。山有椒兮隰有蘭，壻求韓重故應難。自傳小像題芳字，留與閒人仔細看。

奉題學使公所得王新建印章次原韻
我愛新建伯，術業何崇隆。七齡矢志學古聖，富貴於我浮雲空。徑從良知見性命，震磕天鼓驚愚蒙。卒其所就繼孔孟，唱和如以徴應宫。後來小生肆掊擊，連結雞雌排虎雄。擒濠立功在社稷，用由本出觀其通。即如餘事亦不惡，歌詩草聖皆神工。曾見瑰奇作大字，印壓紙尾丹砂紅。偉哉吾家督學使，蔚然起爲儒者宗。道與新建有深契，但恨生晚不相從。天出私印相授受，後先耿立天當中。江河萬古流不盡，此學此印知無窮。

懷跂三
江隂城郭東連海，晨夕氤氲風氣改。塞鴻飛盡碧天髙，惟有春申山色在。相思天一隅，登隴望姑蘇。朦朧遠樹不可見，况乃人生蕞尔軀。人不見，見白雲，愁如花落暮紛紛。西風吹去花千片，那得愁心直到君。

賀蘭山石硯歌次韻
偉哉賀蘭山上石，自入中華聲赫奕。肌容青玄毓地精，骨理細膩含天澤。琢就常爲染翰珍，重之不减連城璧。洗向雲溪龜欲浮，潤通月窟星堪摘。餅金鎮日貢山籝，㲄玉連年輸海舶。豈如兹石價無雙，采自遐荒影憐隻。研磨人無手指痕，凹凸歲有松煤積。求沽惨澹已出櫝，待聘殷勤猶在席。宜圖其大所直尋，縱展所長不盈尺。浮生貴賤有何常，付與人言任煩嘖。

題周振宗畫像
憶昨馳走西復東，湖山出没行無窮。嶓冢重經漢水碧，天台再見桃花紅。歸來依舊四立壁，坐對靑燈三歎息。男兒終自不媕婀，志士那憂無著喫。悠悠浮世如醯雞，髙梧鳴鳳猶苦飢。競向天厨窺禁臠，何殊跛足縁天梯。先生妙意寄物外，嗒焉胸中無芥蔕。長松謖謖飄緒風，耳邉鎮日聞淸籟。科頭不戴華陽巾，長作觀心宴坐人。放眼一看盡四海，孤懷磊落誰相親。歲月悠悠逝如水，余亦漸知邱壑羙。白嶽黄山有舊縁，天都峯下將終矣。

松風圖爲新安敎授胡君題
先生昔居五茸城，海波萬里騰鯢䲔。鯉魚風急暮潮湧，彷彿千巗萬壑之松聲。先生閉門方夜讀，河漢蒼茫帖寒玉。松聲謖謖窓外來，恍如海倒江翻風雨雹。自從作吏向閩徼，神明父母聲稱譟。縱有長松磊落千萬株，萬竅怒號飛不到。新安屈曲窮山隈，學舍荒凉生紫苔。先生堂堂公輔才，亦復在此胡爲哉。却思舊日經遊處，圖畫幅巾與芒屨。耳底激激長風吹，望中鬱鬱靑松樹。莫嫌官冷重悲辛，聖賢豪傑皆長貧。韓愈膏油鎮兀兀，胡瑗弟子常詵詵。與君相去百餘里，鬂毛如雪差相似。世間何處覓知心，侈說功名眞妄耳。功名雖建復何如，世事倉皇無定居。會待松風吹夢醒，一朝分路歸田廬。
【按】胡君名爕臣，松江婁縣人。乾隆十年進士，官内閣中書。出爲福建縣令十餘年，終以不能媚悅上官，左遷徽州府敎授。其胸中富於書史，能文章，而性質直剛方，不能容物，與世多所齟齬，故詩中多感憤之辭。

敎子圖爲許萃和題
良工之子常爲箕，敎其愛者求牡驪。昻昻嵇紹不待敎，早已高壓連羣雞。君不見東家老翁誇析薪，而其子不能負荷。半生辛苦置園田，棄擲泥沙守寒餓。乃知人以義方成，若非積習名敎其安能。一經亦是尋常事，差勝黃金徒滿籯。新安許生富儒雅，有子生而不凡者。豈惟驍勇冠行間，終見文章擅天下。卿從我遊情意親，郎君淸爽非卿倫。王家龍鳳雜虎豹，汝有佳兒是石麟。我宴華堂貪一笑，曾令出拜驚殊調。雲髪玉齒霜鶻睛，衆賔𥈭顧稱英妙。男兒富貴自有因，一毛定許排靑雲。莫以與君有瓜葛，動卽鞭箠加霆嗔。陶公曠達輕膴仕，區區棃栗呵通子。快牛爲犢當破車，少忍斯須未爲耻。我無似續分長休，極知天道良悠悠。每嗟夜誦隣家子，那得生兒皆仲謀。

寄跂三兼簡沈浴鯨
我昔游京師，舉目無相知。騎驢覓冷炙，徒使衣塵緇。東武竇公文章伯，訪我一見心莫逆。論交四海空無人，謂當置我前賢之一席。竇公收士浙東西，幕僚英雋連璋珪。就中秀出施（亦符。）與沈，（浴鯨。）西濤老弟尤不羈。弱冠有文如虎豹，斑斑游戯殊恒調。詩名傳播徧人間，俊逸淸新兼庾鮑。與余傾盖情已深，同心同臭能㫁金。行舟被酒對牀卧，走馬裁詩聯袂吟。日向西湖縱閑歩，夭桃弱柳蘇堤路。江山四面列屏圍，放眼悲歌無忌顧。筍輿扛度縉雲來，石門瀑布轟春雷。仰瞻靑田遺像肅再拜，使我愧汗紅流顋。我今與爾皆堯裔，誰能繼此曠古佐命之奇才。更緣斤竹登雁蕩，嵯峨立石森相向。坐看素壁吐長虹，石城中有車千兩。大珠小珠頭上跳，烟雨濛濛亂飛颺。揚帆截海尋天台，華頂一視千巗萬壑皆低摧。石梁寒翠入肌骨，衆客催歸我不回。夜宿髙明寺，寺樓高敞天半開。君忽髙歌振響入河漢，隱與天台雲氣相盤徊。酒船往弔四明客，鑑湖深廣黏天碧。我醉高吟蜀道難，無人知是天上仙人謫。蘭亭遺跡久榛蕪，縱探禹穴終糢糊。會須喚取若耶溪上女，並載西施浮五湖。只言歡樂常如此，誰知憂思從中起。我旣歸耕皖口田，君亦還釣吳淞水。白下城南再見君，怱怱未得陳慇懃。吾徒會合關天命，寸歩欲致難攀援。側聞獻賦仍遭刖，莫便書空嗟咄咄。天生爾才應得名，千秋此心那得容毫髮。去年我到黟山時，沈郎郵筒曾寄詩。惟有施君長往不復見，令我涕淚雙漣洏。我今窮山獨坐竟日長相思，恨不能飛入金閶城内同娛嬉。舊游恍惚前身事，悲莫悲兮生别離。

贈方文之
我昔長安訪交友，君家祖父皆我厚。乃祖耆年丈人行，逢人稱我不離口。我視乃翁猶弟兄，風雨連牀歲時久。其後分離各異方，夢中時或一携手。乃祖輪囷㧞地材，儒林學士相追陪。技能富有足開濟，時命孤虛多剌乖。四座賔朋伺謦欬，半生憔悴趨塵埃。雖然名德冠郷里，終竟寂寞沈蒿萊。乃翁鼎鐘天廟器，十萬胸羅活國計。屈爲縣令號慈君，人見桑中有馴雉。誰知良驥足未展，一夢瓊瑰溘然逝。每憶薰香摘艶文，猶傳鐵畫銀鈎字。郎君弱冠何翩翩，軰行之中推汝賢。朱霞天半不易覯，瓊樹安能爭後先。我到君家曾一宿，酒漿春韭堆盤筵。怡然敬我謂父執，使我涕淚交潺湲。吁嗟乎！君家世世登膴仕，必興吾門當在爾。忠孝爲寶經史田，豈徒蘭茁其芽比瑜珥。乃祖垂德裕後昆，乃翁積敎風矩存。爾思水木愴霜露，能讀父書不忘其先人。仲舉稱爲不凡子，甘羅自是名家孫。楩柟盤錯作梁棟，璞石追琢成璵璠。矯矯人看一龍躍，昂昂氣壓千雞羣。他年舉翼扶摇上天漢，惜哉乃祖乃翁俱不見。

寄姚姬傳
我昔在故郷，初與君相識。君時甫冠帶，已具垂天翼。我膺經學薦，往作京華客。君適郷舉來，歡遊窮日夕。胸羅文史十牛車，計日應得翔天衢。誰知天門九重閉，夜叉棧齴連䕫魖。賢豪遭遇古難必，更百千年纔一出。遭時呼吸成虹霞，不遇惟當老蓬蓽。我今齷齪傷懷抱，苜蓿差堪營一飽。所嗟絆足柴車中，不見故人顔色好。却憶我年當少時，淸風朗月爲襟期。雄吞雲夢可八九，走馬橫行十萬師。自愛文華矜獨擅，君家伯父同游宴。一飮百觚芒角生，下筆驅濤走雷電。雲水升沈不可論，眼看汝伯登金門。我獨扁舟泛湖海，大地無能容一身。汝伯起家凡幾歲，欲上層霄更垂翅。骨相原非公輔倫，異域飄零各憔悴。我觀自古諸賢英，往往實不副其名。平時對客發高論，事去詭言無宦情。趙括徒能讀父傳，王衍終必誤蒼生。吾徒奮志凖古昔，毋令市儈還相輕。雖然我今年老矣，窮鳥投林聊至此。荒山野水終殘年，自顧所餘惟一死。君方及壯多宏才，豈比朽瓜枯木灰。龍騰苑沼雨雲合，日出扶桑烟霧開。事業微猶繼丙魏，文章劣足凌鄒枚。後來居上待子耳，臨風悵望空遲回。

烏江項王廟作歌
古來不道無秦比，天敎草昧英雄起。功成未得居皇王，魂魄至今長不死。憶昔嬴政殲成周，并吞六國烹王侯。二世威刑更刻深，人人自危多異心。前有勝與廣，後有梁與籍。楚人三户能亡秦，况乃重瞳㧞山力。項王引兵西渡河，瞋目救趙揮長戈。戰士無不一當十，呼聲隱與雲漢摩。一炬咸陽宫室燼，美人珍寳何堪問。殽函千里名金城，奮臂驅除卽日平。沛公先入天相授，項羽無終命所令。卽今相去幾經年，廟貌經過猶凛然。紅樹秋山慘夕照，烏江古渡空寒烟。客子飄零無所事，蕭然襆被孤舟次。却憶長身八尺扛鼎何崔嵬，八千子弟渡江來。將援水火衽席上，盡捲霾雲天日開。殷湯放桀作典寳，周武征商散鹿䑓。獨立江頭三歎息，如何更百千年無此才。

小李將軍漢宮圖
漢家宮闕凌靑霄，百四十五爭岧嶤。包山絡野跨阬谷，蔽虧曦月含風飈。小李將軍作圖畫，氣象硉兀生鮫綃。我聞帝堯御宇日，茅茨土階崇樸直。自從秦作驪山宮，䑓建雲明珍木窮。閣道絕漢抵營室，美人鐘鼓充其中。自時厥後日奢惑，無復采椽不斵之遺風。漢髙起匹夫，詩書非所務。歸見蕭何營未央，宏侈過甚猶能怒。武皇滅越禳火災，建章千門萬户開。神山龜魚象太液，輦路連接神明䑓。下逮建始鴻嘉際，離宮别苑不可計。宵遊漆柱黑綈鋪，飛行之殿負以趨。飛燕合德同歡娛，歸風艶曲流晴虛。後車能戒前車罕，東西樓觀排雲滿。孝哀旣廣四時房，靈帝更創裸遊館。三風十愆古訓垂，禍水滅火誠非欺。坐令董呂袁曹出，宫館美人無一遺。

寄陳孝亷伯思翰林仲思昆弟
二十餘年遊已倦，咸京晩與君酣燕。君家兄弟方少年，虎豹文章一時變。歲暮天寒多北風，窰䑓高敞雪華中。酒酣直上履巖險，意氣徑欲凌蒼穹。無聊日月閑相送，美飲千鍾不云痛。招尋尙覺三日遲，更自搜求到鮓甕。君隨嚴君詣楚州，我亦來參幕府遊。武昌城西風月古，載酒頻登黃鶴樓。襄陽北接隆中地，愛向習家池上醉。羊公片石枕山阿，今日何人爲垂淚。歸自黃州天霧𩆓，大風發屋波如山。我笑北人不慣事，風定波平騎馬還。六七年來苦倥偬，舊遊回首眞如夢。千里音塵不復通，獨持巵酒與誰共。相思無奈故人何，尋取尺書時一誦。荒山寂坐思悠悠，人生歡會豈易謀。我今老况日侵逼，見期自算終危浮。撥棄卑官直北走，應得與君朝夕相綢繆。

登斗山放歌
新安四圍千萬山，連峰叠嶺爭孱顏。渠兇彍騎不敢度，但使一夫雄當關。我今衰老百無用，乃令寢處食息於其間。天風吹我長飄蕩，日夕攀登斗山上。俯瞰雙城巖塹中，萬家烟火聞雞唱。晴嵐空翠時有無，周遭九面靑芙蕖。倐忽陰雲吐一縷，白波千頃洶平鋪。有宋傑出稱大儒，後來繼起陳與胡。卽今聲明轉極盛，嚴徐東馬相標映。文章冠葢齊光芒，斗山安能以斗量。君不見漢室分封廣德王，予之黟歙開茅疆。千年古骨葬何處，惟有黃巖萬仭凌穹蒼。又不見侵邊據險何耽耽，後有沈雪前毛甘。姦雄愼毋逞跋扈，大軍所至皆平戡。山川如故人代改，陳跡依微無復在。我醉遙呼明月來，長把淸光照東海。東海上，初月升，照見頭顱白髮垂星星。千秋萬歲總磨滅，誰能規取浮世名。禹貢揚州此其域，周秦人物何寥闃。相隨漁子盪輕舟，我是武陵源内客。

東歸謠爲姜櫞亭畫像
君家家世居萊陽，自爾曾王父，抗言極諫投南荒。瘞骨敬亭山，山石與骨同堅剛。以兹歴四世，乃有宛陵姜。狐死正邱首，東萊先隴安可忘。一夕魂九逝，上祀缺烝嘗。客有善毫素，繪圖俶行裝。朝市市鞍馬，夕市市鞭韁。振轡徑東指，行行歸舊疆。泰山見爾歸，白雲相迎將。徂徠新甫見爾歸，松栢翳翳參天長。遠祖見爾歸，有椒有飶登豆觴。越鳥自南翥，賔鴻仍北翔。天地一蘧廬，海山何蒼茫。夢中萊子國猶是，却望宣州是故郷。

題陵寒圖爲程旭升壽
君不見廣寒宮殿高崔巍，中有桂樹何年栽。吳剛萬古斫不斷，天風吹落人間來。南州勝處產兹樹，柯葉靑靑拂雲霧。程翁隱德齊太邱，紀諶二子德與侔。泰山之阿高萬仭，玉梁千丈臨飛流。甘露所霑泉所潤，桂樹焉知庇蔭之所由。我知翁家有二雛，亦如徐卿百不憂。丹桂奕世愈蕃衍，大椿千歲爲春秋。人生難得是美好，曰富曰貴曰壽考。翁其善自愛，安享黃髮期。馮老作詩稱敎子，曹公太息羡生兒。對策第一胡能奇，譬猶桂林之一枝。

方紫宇望潮圖
愛君浩浩磊磊之胸臆，示我觀潮海上圖，意氣崢嶸與潮敵。請看尺幅縑素中，島嶼散亂雲鴻溶，四座颯颯生寒風。錢塘地接東溟遠，北赭南龕蹊路險。此間有水天上來，摧巒駕壑夷墳衍。或云潮盈在朔望，朏魄衰頺不能壯。其氣附日常左旋，隨天進退分斂漲。我不知其消息盈與虛，但見倐忽震盪從歸墟。銀山雪嶺攢天鋪，勢如萬馬狂奔趨。厥聲硠礚轟雷車，八風俱臻相吸噓。馳突蝄像揚天吳，鯨吞鼍横龍盤挐，雕鱗采介羣睢盱。非徒赤岸觸將裂，頓使横門崩欲無。陰陽二氣爲神鬼，幻作奇觀歎觀止。君不見錢王板築因民利，潮亦有靈知畏避。方君倜儻非常儔，襟懷澹蕩不可收。仰攀日月凌山邱，一口盡吸西江流。丈夫生世要如此，我亦隨君渡江水，三山隱隱潮初起。

溪山第一樓歌和人作
靑山無數如處女，鬒髮濃蛾爭媚嫵。高樓趺坐學枯禪，四靣窺人滿窻户。禹跡芒芒不到此，左滙錢塘右彭蠡。千瀠百折水自如，惟有古來名賢呼不起。維昔子朱子，婺源其故里。溪山如此欝盤回，令我想見嶽降神生理。我聞馬肅稱醫工，乃建此樓突兀撐虛空。參旗井鉞手可探，天垣帝座呼能通。嗟余老矣一無用，剩有巖壑差我容。憑闌宴坐發歎息，可使溪山如此而我不得棲其中。黃花燦燦鋪平楚，麥隴搖靑桑葉吐。太陰慘澹殺氣來，倐忽雲烟變風雨。窮通得䘮只須臾，歡樂不足哀有餘，雖云第一亦區區。行當脫身歸故廬，但愛溪山何處無。

登天都峰歌題黃開運畫像
山靈逃竄入靑冥，截斷塵世攀躋路。畸士追逃如放豚，㫄摉直到山窮處。黃山髙爲南服雄，其最高者天都峰。自有此峰人跡絕，惟見靑瓊一片萬古撐寒空。何人望空振遊屐，徑上懸崖探險脊。黃公亦是塵世人，那得身輕有羽翼。山巔肅肅靈風生，耳底奔流銀漢聲。脫離塵垢九萬里，驂駕赤霞天上行。乍見白雲鋪四野，雲濤都在山腰下。萬叠遙山雲際浮，微茫海上浮漚者。問山何以名天都，乃是天上羣仙遊戲之寄廬。中有石室宏且紆，相與博奕爲歡娛。君今日與羣仙居，脚踏赤鯶頂，手執化人裾。蒼龍白虎左右衛，井鉞參旗前後趨，揚謳鼓瑟吹笙竽。可惜塵心猶未遣，君行胡不自此遠。隘於蝸角是人間，何事歸來重黽勉。歎息營營名與利，一朝富貴還顚沛。泉石膏肓不可痊，優游庻得全其天。秦皇最羡瀛洲島，誰識天都有散仙。

同葉書山出京中途話别
與君臂初交，自余髮始燥。俱有躍淵情，各懷希世寶。入谷乃殱秦，踰河當救趙。矢志固難渝，致身嗟不早。濟禽無由化，社櫟將終老。相依非一朝，悵别在中道。臨岐復何言，黙黙傷懷抱。

贈汪寶書
我初見子風度殊，花顔玉面貂襜褕。雞鶩叢叢百千萬，高飛一鶴天際孤。秪今年纔二十餘，射楊中葉百不虛。想見胸中萬靈鑄，濁水照映摩尼珠。天生爾才應有用，要令聲價邱山重。豈蘄海宇知姓名，終爲天家作梁棟。東山雖無安石卧，漢庭宜有賈生慟。一洗羣臣䛕佞風，直追伊吕相伯仲。丈夫那得爲身謀，古聖常先天下憂。爾已靑雲待舉足，我今白髮空盈頭。乾坤壙埌莽無際，日月奔忙攀莫留。人生有志不得遂，聊與相擕汗漫遊。

題戴履和夏木聽鸝圖
昔者子祀與子輿，相看莫逆遂爲友。披圖衣褐羡淸凉，一笑相逢嗟我後。我本東西南北人，疲驢遠道趨埃塵。回思故里越吟苦，歸夢時與烟霞親。君家仲若何磊磊，吳中宿昔稱髙士。裔孫奕葉振風標，斗酒雙柑猶可擬。東園楊柳凝遠靑，上有好鳥聲瓏𤫩。繁枝宻葉藏不見，鎮日科頭趺足聽。其間碧水蒼波冷，錯霧含雲千萬頃。翠菂芙蕖開欲齊，紅粧照徹玻瓈影。夾岸團圞修竹林，琅玕箇箇淸人心。赤日行空如火熱，踈簾淸簟長陰森。朱門噂㳫矜權利，汗拭漿流凡幾軰。好音不入貴人聰，留與吾曹作仙吹。憶爾淸氷出壑姿，軒然意氣生虹蜺。記禮更爲删禮者，囊琴翻有破琴時。朅來吾衰慙大雅，常驚僻地勞車馬。膠漆寧須交臂成，文章祗爲知心寫。君不見時光冉冉如電流，眼看盛夏成淸秋。朱花唫次見缺落，黃鳥那得長犁畱。勸君美酒置千斛，不用長懷千載憂。男兒宴坐有福命，豈必將相王公侯。功名未必上鐘鼎，聊可山林同佚遊。我已無能無所求，菊洲松島想深幽。他時獨處思安道，徑學山隂雪夜舟。

題孫孟然品酒圖
天上酒星地酒泉，淸者為聖濁者賢。古來賢聖皆愛酒，何獨於今孫孟然。吾聞酒者天之祿，持以養人生百福。長樂宫中觴九行，步兵厨下釀千斛。左手持螯右把杯，拍浮其中一生足。靑田之核衡陽酃，關中白薄髙公淸。松葉鳬花八風凍，竹碧鵞黄千日醒。西蜀東吳各異造，妙香殊色難知名。此間高下有倫次，誰謂醇醨無定評。高堂廣座羅賔友，並坐鼓琴還擊缻。小蠻鑿落紛縱橫，自卯同傾將及酉。䅩䅓那用作經程，笑殺河東惟一斗。君不見阮遙集，百錢掛杖常自隨。又不見山季倫，乘驄倒著白接䍦。金貂只作換酒具，酩酊憑敎無所知。孫郎昻藏天下士，捧罌承槽非本志。胸中壘塊故須澆，一月二十九日醉。車輪括頸庸何傷，失一老兵那復計。披圖故態恍如昨，糟漿之風猶逆鼻。從使人呼老渴羗，我知酒中有眞味。

題陳澨鳬小築讀書圖
沁谿先生讀書處，四世文孫能敬承。左圖右史紛錯置，傳之粉墨尢光晶。我昔讀書無半𥯰，識字麤能記姓名。况今老去精力憊，記一忘十心自憎。一與眞儒學士接，愧生中夜神魂驚。譬如病客斷酒飲，時於隔座聞芳馨。君今年少氣猛烈，扶桑赤日纔東升。物外縱觀我眇小，雲端高矚山崢嶸。射蛟臺上展遊眺，胸次萬古堆不平。掃除俗尙崇聖學，如金在冶弓在檠。其先詳說後反約，參乎賜也機將迎。文章小技不足事，偶一娛弄春葩明。不離故處誓不止，急流端著長篙撐。郷閭耆舊擅夙譽，請君過耳如蟲薨。定知後來必居上，大放厥辭鍠厥聲。率爾頓興周孔思，鏗然自作韶鈞鳴。海濤天雲被驅湧，量所包越皆劉嬴。雖然貫通敢自足，慎勿意氣生驕矜。古人爲學在不厭，慘澹深夜張紅燈。君不見世人讀書爲富貴，書與富貴相除乘。觧道書中有眞味，富貴何啻浮雲輕。昆吾切玉初出硎，迸出光茫連日星。好風一日肯相送，會見六翮凌靑冥。可惜老翁老無頼，年過七十猶瞢騰。何時歸近君家屋，一傍東墻側耳聽。

題吳西玉靑崖放鹿圖
人身與天地，一氣相迴環。穢濁沉埋入地底，淸氣直上浮天關。罡風漩急不可以駐足，乃棲嵩衡泰華諸名山。瓊臺玉宇高且寒，日與古來賢豪聖智相徃還，浮蝣蟻垤看塵寰。山中所有惟鹿豕，安得斯人與游盤。鳥獸同羣亦樂事，况乃瑶光星彩長斕斒。乘奔六馬不能及，浮水踰岡生羽翰。仙人何必在天上，且放白鹿靑崖間。

寄懷故人
憶爾陟崔嵬，望爾空瞻戀。雲山千萬重，欲見何由見。不見意難忘，相思幾斷膓。昨余歸故里，擕手笑言長。笑言曾未幾，倐忽分塗軌。我已返山巖，君猶滯水沚。水沚路悠悠，岷江東北流。思君隔江水，日夕上高樓。高樓聳嶻嶭，墟烟乍升滅。望君君不來，遙天見明月。明月影婆娑，相看愁更多。故人今不在，明月奈人何。月亦有時圓，月亦有時缺。人生日就老，况作他郷别。别意定何如，蘧蘧一夢餘。終當作死别，生别重愁予。

行行且游獵篇
漢家宫殿凌霄起，錦繡河山相錯倚。瑶房金屋不安居，胡爲來此荒陬遠徼隅。邊風蕭蕭邊草白，帶箭腰弓徃遊劇。靑雲爲旗明月竿，廣布翠阜靑林間。熊羆騰擲犀兕驟，野盡山窮興未闌。軼材之獸殊等倫，猝出不意干車塵。金鏃滛夷不可計，悔何能及心煩冤。穆王乘八駿，西遊何時還。白犠赤驥走雷電，瑶池燕飮窮欣懽。惜哉盛姬中道逝，含情窈窕增悲歎。九疑鑱天不可攀，錢塘波惡流崩湍。射蛟潯陽江水殷，樓船中流歌正酣。陽武沙中鐡椎響，倉卒殺吏驚探丸。猛虎在山龍躍淵，枯魚過河螻蟻慕其羶。君不見華屋垂堂古有誡，杞人無事常憂天。

孝孫詩
歙人方如珽子正尋其四世祖慕塘之匶於潛山，得之歸塟。裔孫輔述其事，徵詩，爲作此篇。
浮生飄轉如浮漚，狐死猶能正首邱。春秋霜露輙悽感，忍令祖骨捐遐陬。孝孫哀號痛至骨，四顧茫然將徃求。上有倉浪之高天，下有滚滚不盡之江流。七十老姑斑白頭，誓扶殘喘同尋搜。䟦山涉水幾千里，天柱峰前呼石牛。披拂榛莽跣雙足，逢人跪拜空咿㗀。僧言骨入普同塔，血淚迸出酸風眸。再越一隴踰一溝，父老爾豈知其由。或云此山石洞内，舊有厝椑無人收。果竟得之斂髻餙，一與老姑言相讐。舁歸故里叶吉卜，巍然華表凌淸秋。吁嗟乎！血氣有知愛倫類，小至燕雀猶啁噍。盤石畫像盡垂涕，遠方心痛無不酬。至諴信足感天地，孝思所結通顯幽。曠蕩空虗似響荅，山神社鬼皆與謀。書之家乘傳萬祀，蕭何後嗣仍封侯。我詩鄙陋無與儔，聊爲孝子仁人謳。

宿祥符寺
夙昔愛山水，足弱不能步。矧兹衰暮年，飄蕭髪垂素。久聞黃山幽，禪棲屢回互。亂石擁溪流，迎人奮餘怒。入門一笑粲，仰見山巔樹。濛濛烟靄中，時復巖姿露。枕席翻波濤，喧闐遂達曙。未能生道心，聊得浣塵慮。人生早多艱，因爲迷方誤。得魚已忘筌，守株方待兔。徃昔諒難追，來今猶可悟。稽首法王前，爲余引歸路。

雪
夜卧空山中，萬竅方怒號。須臾風定衆籟寂，但覺爬沙蟹跡颯颯當檐飄。紙窻中夜白如晝，静聼不聞雞鳴嘐。豈其扶桑日出暾已高，不然當有片月懸林梢。開門積雪滿階砌，擧頭四顧不知幾千玉筍突兀摩層霄。上下天光及水色，高陵無異廻塘坳。忍寒慿檻對立久，銀海蒼茫花動摇。憶昨赤日相煎熬，炎威掃蕩凡幾朝。倐忽已當冬雪至，朔寒慘烈來如刀。羣生大地皆重閉，我不僵卧誰能逃。走向西隣覔酒酤，相與歠醨還餔糟。

瓠落行答王令梴
瓠落復瓠落，二十年來走京洛。置身廊廟非我能，敢信此生竟無託。閉門坐讀先聖書，寢興夢寐皆黃虞。窮交餓叟忽相值，我心慘愴莫爲力。黯然懷古發悲歌，欲上高天問消息。王夫子，歌莫哀，爲君㧞劔捎雲開。撐膓拄腹五千卷，不如卽時酒一杯。君看北邙冢纍纍，千駟萬鍾安在哉。凡今誰是出羣才，綠髩成雪心成灰。神仙富貴俱浮埃，今我不樂日月催。

雜詩二首
端居念徃事，天道何無慿。隨風偃蔓草，與波逐流萍。當其意所注，人力固難爭。人力屹已定，天心無脆貞。哀哉周之季，東魯聖人生。汲汲彊奔走，終然無所成。

其二
草木正黃落，先秋芽已萌。盛陽布德澤，變衰機已成。嬴秦滅聖軌，兆自周幽平。仲尼及老釋，雜然同時生。禍福互倚伏，善惡迭衰興。天道每淆混，人事尙精明。日晡召隣叟，有酒聊共傾。

懷古
方朔乃太歳，李白爲長庚。天公尚不容，况此蚩蚩氓。九尺一囊粟，金馬聊偷生。赫赫武皇帝，玩之如老兵。未至帝降輦，旣來帝調羮。流落到江左，謝公山正靑。人間偶游戯，海涌崑崙傾。猛虎一長嘯，百犬皆無聲。浮華何足道，千載留芳稱。

題七弟含飴遺像
骨肉願長聚，年老自乖分。兄弟本四人，今惟一人存。嗟子弟已逝，誰與共長貧。悽悽望邱壠，肅肅瞻幃茵。空餘遺像在，無復笑言親。白髮慘相對，蒼顔猶昔温。旁携一弱子，娛㺯樂天倫。我雖無嗣續，伯季皆有孫。猶子復有子，豈非吾後昆。平生百不遂，所事牧雞豚。惟兾爾軰賢，稍振此衰門。富貴非所望，詩書庻能敦。

題朱子潁畫像
脩竹千竿㧞地出，摩霄貫日騰雲烟。翩然獨立者誰子，無乃瀛洲滄海仙。細看是我舊相識，眸子炯然鬚一尺。光芒百丈噴長虹，磊落胸中負奇畫。浮生難得是安居，陳迹團團嗟磨驢。豈有飛仙塵刼外，不巾不襪常宴如。險阻艱難嘗已備，昔賢知進還知退。沉憂夢想息勞筋，畫餅充飢聊自戲。憶昔與子初結交，童然侍側髧兩髦。子已黄堂坐兀兀，我今白髮垂蕭蕭。丈夫生世無不可，雌伏雄飛任流播。惟有相思勞夢魂，愛而不見空愁我。嗚呼！安得壺公縮地術，樅陽㤗安相接連。白頭翻作童兒態，與爾嬉游終歲年。

家丹老用元遺山答辛敬之詩韻見貽卽次奉答
黑風吹船不得渡，我已從前失歸路。晋室淸談非所能，肯令天下蒼生誤。白髮羞投北闕書，玄文終隱南山霧。尋常輪轂何用丹，春秋王臣總稱素。歸來藜藿拄虛空，命途窮薄天所賦。豈知世有宫錦袍，斯言諔詭多回䕶。百川狂倒目徒蒿，望公不見持髯號。公是山東謝安石，胸儲萬斛胥江濤。擊撞金石聊復爾，唾手事業登䕫臯。餘子碌碌不足數，如公乃足當人豪。

海峰詩集卷六　今體詩一
山居雨後
雨霽高巗夜，飛流挂玉虹。㣲風落古木，秋月滿寒空。世事吾何與，溪毛自不窮。時沽茅店酒，細酌對邨翁。

五印寺聼吳少峰彈琴
香臺初上日，檐鐸受風㣲。好友不期至，僧廬同叩扉。彈琴向佛座，餘響入雲飛。余亦忘言說，烏棲猶未歸。

送兄荀非之滇
萬里滇南路，長驅冐塞塵。斷烟江館夢，殘月野橋人。爲客不辭遠，居家無奈貧。臨岐更無語，執手淚盈巾。

山行
蓮花菴下午風淸，散歩深山曲徑平。萬里空靑孤日影，一林濃緑亂鶯聲。

與諸君泛舟荷花盛開
把我蘭陵醅，注君白玉杯。荷花三十里，相對一時開。短棹隨流轉，清歌逐吹囬。不知天色暮，明月上船來。

宿山寺
長夏不知暑，白雲多在山。梧隂日色薄，松際鶴儀閒。凈室了無客，籬門不上關。更聞西澗水，終夕送潺湲。

夏日暝興
樹杪起㣲吹，山巔餘夕陽。蠛蠓團暗牖，蝙蝠掠虗廊。細草棲䖝響，幽花浥露香。時摇白羽扇，野興亦何長。

獨坐有懷
浴罷振衣坐，鉤簾納晚風。淡烟䨇樹古，荒月一庭空。入漢星光澹，防身劍氣雄。故人千里外，安得酒尊同。

野望
畫圗看遠岫，棋局列平田。斷隴䨇扉掩，長林一徑穿。水流春雨霽，霞澹夕陽天。徙倚東臯上，人家起暮烟。

曉過京口
天塹橫分一帶長，亂帆颯颯下維揚。江聲夜雨增悲壯，海色朝霞接混茫。狠石銷沉誰弔古，賔鴻悽斷不成行。衰遲未得除豪氣，放棹中流自激昂。

陪盧運使宴集平山堂
樓䑓俯瞰萬山蒼，北固烟巒接渺茫。千古醉翁長在眼，一時詞客又登堂。江流日夜争歸海，桂影蕭踈不滿墻。且凭闌干傾一斗，夢中誰暇問雷塘。

茱萸灣登望
塔影崚嶒逼漢浮，河聲噴薄湧江流。千家雲樹迷京口，一片風帆下石頭。終古山爲靑歩障，至今人唱白符鳩。梁顚隋蹶㝷常事，自揭綸竿放釣舟。

江上晩興
平生蹤跡半江湖，五兩風輕一舸孤。最愛釣魚船上住，紅魚緑酒對妻孥。

寄葉書山
風雨雲烟望不分，海天羈思日紛紛。夜深潮落江光白，月挂船窓忽憶君。

泊牛渚
髙秋征雁㡬行分，牛渚江空落木聞。夜泊寒沙弔烟月，不知誰是謝將軍。

漁人
江上漁人枕碧流，一聲高唱海風秋。朝來偶憶焦山寺，直挂孤帆下潤州。

贈道士
落葉扁舟斷㟁囬，髙天明月正徘徊。夜闌道士忽相訪，疑是横江孤鶴來。

病起尋山
藜杖向山路，山深萬象春。樗材如此壽，杏子已生仁。軟草宜芒屨，㣲風動葛巾。偶然遇樵子，相對話槱薪。

獨宿
江邨黄葉飛，獨掩蕭齋卧。時有捕魚人，㯭聲窓外過。

山寺
山寺多白雲，靑松復盤互。犬吠隔花隂，爲問門開處。

雨晴
飛雨過空邨，宿雲猶莽莾。人家碧樹中，水落山田響。

暮雨
芳草碧初齊，看山倚檻西。燕歸逢暮雨，花落帶春泥。返照寒逾峭，非烟暝欲迷。靑絲玉壺酒，今夜正堪擕。

泛舟溪橋有懷方篠坡
碧樹千重合，淸溪百折囬。㟁芳經雨茁，山響應人來。自轉夷猶棹，頻斟瀲灔杯。故人獨不見，懷抱與誰開。

喜客至
春隂每不出，暫得謝塵喧。酒熟花當甕，山深客到門。故人能枉駕，稚子亦攀轅。勿謂相逢易，前期末可論。

訪鶴鳴寺僧不遇
䨇扉晝長掩，一徑惟莓苔。之子不可見，白雲巖下來。林端耀昃景，屋角餘踈梅。余亦離言說，澹然心悟開。

春日有懷方二頌椒
旭日颺游絲，春風二月時。河聲依瀨碎，鳥語隔雲遲。高柳出墻色，好花當户枝。無因同貰酒，拂㡌有靑旗。

雨中小飮
細雨不成泥，江雲覆檻低。柳根春水漲，花外午鳩啼。薄酒傾難醉，浮生動易迷。長吟一囬首，日落斷橋西。

村居杪夏
驚電乍明滅，奇雲叠遠空。雷聲不作雨，日氣幻成虹。過鳥衝餘照，歸舟颺晩風。我心一無事，懷古意何窮。

夜泊
卧聞柔櫓一聲聲，篷底斜陽射枕明。泊㟁語喧殘夢醒，月華才上皖公城。

登迎江寺塔
浮圗千尺大江隈，目盡南天百粤開。三峽倒流春水去，亂帆低掛夕陽來。河山自古推雄鎮，叱咤當年想覇才。頋眄只今成徃事，蘆花如雪鳥飛廽。

檢孟郊集
文章巨手推韓杜，杜北韓南似唱酬。五字南山塞天地，足教阿八已低頭，

送弟
朔風吹雪上征鞍，脫粟晨炊且盡歡。此去天涯親異俗，更無兄弟勸加餐。

隔墻桃花
女垣低處見桃花，傅粉施朱故故斜。閉户雨中三日卧，一年春事屬東家。

楚江送客
楚天賔雁起汀洲，江水無情自北流。一曲驪歌山月小，白蘋花落晩風秋。

卽事
樅陽江上酒家胡，簾外繁花繞座隅。迎客出門還再拜，花將顔色共孚瑜。

湖上
湖水三萬六千頃，明月流輝湖上來。半夜乗舟看山色，靑天倒映碧蓮開。

對酒
對酒忽已醉，高卧依長林。覺來山月出，落花滿衣襟。

晩行
秋風吹廣陌，驅車欲誰適。日西不逢人，鳥下亭臯夕。

合明寺香臺眺望
秋日懸孤影，風旛檻外飄。鳥啼山寂寂，花落草蕭蕭。列岫千竿并，長江一帶遥。鐘聲薄暮起，愁坐更無聊。

山居雜詩四首
結廬在空山，山靜似太古。層雲石上生，去作何方雨。

其二
白露下堦除，遥邨見燈火。夜凉警鶴聲，松風忽吹堕。

其三
柴門臨積水，暝坐溪傍石。月照露珠圎，稻花千頃白。

其四
碧澗繞門流，靑松夾澗植。夜來春水生，已有沙鷗至。

江邨
山水足嘉遁，彷徉江上村。江樓一夜雨，春色滿平原。出户若有得，歸來無可言。坐傾桑落酒，烟月澹黄昏。

留别徐山人隐居
門前大江水，五柳二梧桐。白鹿林端見，紅泉爨下通。人逰三古上，春盡百花中。惆悵自兹去，幽懷誰與同。

郊行
自㟁烏巾跨蹇驢，風淸江甸雨晴初。丹霞晩日輝相映，紅樹秋山畫不如。徃事悠揚猶有夢，故人岑寂久無書。稻田鴈鶩收餘粒，何敢臨淵羡食魚。

舟泊銅陵
雲卷山初霽，維舟縣郭傍。江風吹髩短，漁火射波長。鴻雁兩行去，蒹葭八月蒼。坐來不覺久，茵席有微霜。

江上旅懷
海月猶未出，漁火映江明。歲序此間過，風波中夜生。秪應求靜侣，何事絆浮名。南野園田在，歸歟學耦耕。

舟夜有懷
有時西向笑，初不爲長安。此意誰能觧，思君夜欲闌。鳥棲䨇樹迥，星動一江寒。獨宿仍孤棹，愁懷若用寛。

江上
高掛蒲帆入窅㝠，此身都似片雲停。晚來小立當船尾，忽有吳山相對靑。

發銅陵
大江風急峭帆喧，帆影江聲萬馬奔。朝發銅陵未朝飯，兩山如畫過天門。

登東梁山絶頂
慿高一望暮雲奔，烟樹蒼茫落照昏。俯視江流如蜥蜴，跂行蠕動下天門。

維揚懷古
南北此嚨胡，風烟壯海隅。地形全控楚，山色半連吳。伍被翻爲畫，劉安自取誅。卽今天下一，誰復起梟圗。

江村獨宿
曠野葉皆脫，高天星四垂。烏啼人去後，月出夢囬時。暗壁䖝催織，空梁鼠噪飢。我生如病羽，到處只差池。

寒山
寒山半氷雪，坐久幽香來。石罅有梅樹，一枝橫澗開。

送弟
千里向京畿，汝行何日歸。臨岐更無語，烟柳自依依。

晚行
螢火著衣流，踈烟隔浦浮。馬行邨徑晚，蛙亂水風秋。

初夏江邨
䨇童一馬向郊闉，行徧山阿到水濵。緑潤園林多好鳥，淸和天氣可憐人。已無射虎南山氣，甘作乗車下澤身。但使諸公皆稷契，不妨淸世有遺民。

秋夜
葉飛秋院空，人宿夜窓静。殘月映枯枝，棲鴉落寒影。

題壁
家在九華山下居，靑天削出九芙蕖。木公毛女相還徃，自著龍門太史書。

皖江别族弟
與爾春風一日游，徑随馬客到幽州。大觀亭下江如鏡，難寫離人萬里愁。

登江磯寺閣
峻閣水中浮，慿高極望愁。潮衝孤檻轉，江避㫁厓流。佛火鐘聲暝，郷心雨氣秋。巢枝烏亦恐，安敢此淹留。

渡江
孤舟且停楫，欲渡畏風濤。天際見孤嶼，一江春水高。浮生空躑躅，囬首忽蕭騷。歌笑看漁子，何由似汝曹。

雨後有懷葉書山
長夏倦炎燠，淸風俄颯然。薄雲踈過雨，深樹亂鳴蟬。拄杖凌阡術，携瓶汲澗泉。故人忽不見，相望各山川。

夜坐
高秋河漢雲崩奔，半夜空階零露繁。草底孤螢靜熠熠，枝頭䨇雀愁翻翻。訏謨那干蔀屋事，下策難獻公堂尊。楓葉菊花可人意，明朝載酒山南邨。

田家
田家秋穫時，禾黍積平野。半夜飯牛人，髙歌明月下。

桐徑
梧桐高百尺，葉落似枯樹。山鳥立移時，凌風忽飛去。

竹圃
琅玕靑竹林，布葉何蒙宻。缺月逗踈光，不寒殊已慄。

梧陰館
虗館寂無人，桐葉隂覆地。濛濛夕照殘，猶（一作獨）有樵聲至。

晴
久雨初晴晴又隂，晨光稍喜漏園林。蹇驢欲跨探梅去，門外春泥二尺深。

山人
山人騎馬信馬蹄，桃花李花開滿蹊。正聞流水不知處，時有野鳩相向啼。鷁退鵬飛有力命，天空地濶誰端倪。靑旗獵獵勸人飮，且復一醉官橋西。

過左丈山莊
柴門深閉北山隈，五柳䨇梧夾砌栽。家有大牀常獨卧，世無驚浪得相豗。園公谿父交三軰，白鴨黄鵝數一囬。借問軒車文馬客，能從鼬徑叩扃來。

入山
曉㟁烏角巾，行行向山塢。茅屋一聲雞，山家已亭午。

秋山小歩
爲憐嵐氣佳，歩屣寒山路。紅葉滿溪流，霜楓在何處。

感興
夾户高松過雨凉，寒山石徑晩蒼蒼。閑依曲檻看秋水，坐送行雲到夕陽。殃慶難慿親卜尹，死生易惑拜醫王。百年鼎鼎須臾事，衣錦何須歸故郷。

送方含章
離情不可道，把酒對寒梅。酒到愁中盡，花從别後開。相思隔雲水，此去少塵埃。（時方自北還。）試向江頭望，孤帆細雨來。

送人之金陵
身著翠雲裘，揚帆古石頭。手持白玉麈，緩歩子荆樓。月冷三山夜，潮迴六代秋。偶然逢李白，爲駐木蘭舟。

許山人隐居
不出累旬月，門樞生碧苔。浦雲浮席起，樵路接檐開。蝶爲㝷花至，人因採藥來。何當謝城闕，共爾此遲囬。

堤上
雲氣曉濛濛，山邨夜來雨。行過緑楊堤，杏花紅一塢。

薄寒
朝日窺林浥露微，薄寒天氣欲添衣。那知春已歸將盡，無數鳥啼花亂飛。

初夏
初夏黄鳥鳴，山園雨初霽。閑來石上眠，新隂上衣袂。

酬方篠坡見寄
自枉連城好句投，思君風雨幾登樓。慿闌萬壑飛流集，把酒千巗霽色浮。杜甫艱難高枕卧，虞卿寂寞著書愁。平生懷抱同誰盡，西望長吟已白頭。

喜錢庭華見過
歲暮故人至，更深貧士家。梅花一樹發，初月半輪斜。濁酒性情見，淸言兹味賒。非君慕儔侣，誰此狎烟霞。

得葉書山京信
蕭瑟寒山暮，園廬自覺幽。當檐出小月，背屋灑飛流。對酒未能酌，懷人如有求。遠書忽已至，暫得緩離憂。

姚大南青將過訪止之以詩
敝廬在東鄙，老屋百年存。客或踰庖宴，雞多上席喧。牯牛浮晩渡，寒雨入孤邨。欲枉故人駕，何能此駐軒。

獨逰古寺
宋朝薝蔔林猶在，蕭寺栴檀閣半欹。踈雨落花危坐久，淡烟流水獨歸遲。靑山缺處聞茶鼓，白鳥飛邉認酒旗。一片人家盡堪畫，試擎金粉付王維。

秦淮竹枝詞四首
水西門外江水長，淸凉山上暮雲黄。郎意已隨水西去，妾心何日得淸凉。

其二
送郎記折柳枝歸，柳絮紛紛落滿衣。不惜將身作柳絮，天涯到處逐郎飛。

其三
鷺鷥鸂鶒滿漁梁，隨意分飛别路長。只說鴛鴦不作客，人間那得有鴛鴦。

其四
武定橋邉郎渡河，凉篷船上聼儂歌。聼到三更月西落，我儂情較你儂多。

海峰詩集卷七　今體詩二
真州作
鯉魚風急大江流，葉葉輕帆片片鷗。秋色萬家楓樹外，夕陽孤客古城頭。自憐短髮仍多病，天遣長裾更遠逰。憑弔不堪重極目，荻花蕭瑟滿邗溝。

淮隂寓樓
淸淮南挾濁河傾，叠浪高於下相城。小閣虗窓夢初覺，風帆片片壓檐行。

柳下惠墓
紅塵驛路感高賢，三黜誰非命在天。猶有和風鎮披拂，兩行踈柳墓門前。

月夜
窻虗明月入，影鑒薄帷寒。故國應同照，他鄊只獨看。饑驅何日已，疾走敢懷安。不寐聼更柝，凄凉夜欲闌。

送陳卜圍
廣文官獨冷，自古共悲辛。君向江南去，還應採白蘋。柳條行色暮，梅蕊故鄊春。借問蘇司業，猶爲乞酒人。

題方貟外引蘧屋（一作居）壁
宅卜城南地，軒楹倍豁然。養親能五鼎，留客有三鱣。竹石須輿致，文章莫浪傳。倘因風雪暇，來作對牀眠。

送左洛三前軰之任閩中
鼔棹入奔瀧，囊琴向海邦。旌旗九鯉導，劍舄六鼇降。柳拂行車葢，花飛卧閣窻。政平民自理，公望本無䨇。

過萬柳堂
古刹層城内，庭隂萬柳遮。夕陽開殿閣，秋水滿蒹葭。鳥入芳畦亂，橋連曲㟁斜。由來好林壑，秪屬梵王家。

客懷
水國家千里，山城雉百層。秋風無遠梦，夜雨有孤燈。

除夕示弟
人家燈燭輝，兒女各依依。把酒愁相屬，明年歸未歸。

聞歌
月白燈紅酒倦傾，小樓歌發不勝情。何時一棹江南去，重聼彎彎月子聲。

女僧院
三萬二千獅子座，不知高廣幾由旬。絃歌鼓樂皆天女，試問飛花肯著身。

覧鏡書懷
蝥弧羽箭錦貂裘，射虎南山袒臂韝。梦裏自矜身少壯，不知華髪已盈頭。

晩歸邸（一作寓）舍
天街缺月淡黃昏，騎馬歸來月到門。身傍棲鴉影邉宿，月中相對更無言。

過大佛寺閹人葬處
閹人死去道猶尊，翁仲衣冠滿墓門。真武祠前杏花落，塞鴻飛過畏吾邨。

聞鴈
真武祠前宿霧開，鴈聲淒絶過樓䑓。君看冥冥高飛處，帶得江南春色來。（冥上聲。）

送人之浙江
挂席東南去，尋芳入會稽。此邦春色好，越女滿邪溪。一路花争發，千山鳥亂啼。望君終不見，徒使客心迷。

送方梓恬下第歸里
歸去新安路，崎嶇嶺嶠遥。花容分酒榼，雲影逐詩瓢。旅食黄金盡，家居素侣饒。英䧺暫短氣，莫即問漁樵。

送友人下第歸里
四月燕關外，流鶯滿路春。亂花淹旅客，垂柳送歸人。野飯依村市，鄉心狎釣綸。羡君從此去，白首見慈親。

送人歸里
憐爾不得志，令予忽憶家。故人歸井里，孤客滯天涯。目斷隴頭樹，心馳谷口霞。無因共携手，悵望日西斜。

送人之官浙東
旭日催舟楫，高風捲斾旌。潮逥嚴子瀨，春到越王城。禮樂移澆俗，農桑擾惰氓。平生懷抱在，開濟在兹行。

送姚範冶歸里
天際故人少，胡爲君復還。河聲隨驛路，鳥語到鄉關。悵望江南樹，愁看薊北山。憑將游子淚，灑入舞衣斑。

登大慧寺臺有懷姚南青
城西古寺石臺空，壁立青天面面風。萬里殘陽飛鳥白，孤邨細雨落花紅。欝葱佳氣春雲外，憔悴餘生世路中。安得故人今接膝，十千沽酒與君同。

再登寺臺
獨客蕭條登古臺，况逢摇落氣悲哉。驚沙斷鴈排空起，素雪蒼雲壓地來。燕塞河山空北望，漢家宮闕鎮東開。人生豈竟長飄泊，十六城門畫角哀。

春望
東風楊柳綠絲斜，西望瑶池起暮霞。駿馬不歸春晝永，瑣窻閑殺碧桃花。

送人歸里
素衣染盡帝京塵，送爾將歸淚滿巾。爲語江南舊風物，落花啼鳥夣中春。

登樓
夢斷空堂促織秋，瀟瀟風雨上層樓。不知客子愁多少，君看城烏盡白頭。

僧舍旅懷
襆被蕭然傍一龕，旅懷孤絶與誰談。滹沲河上秋風起，片片白雲飛向南。

歸雁
我初向北雁南飛，我未還南雁北歸。愁絶數聲天欲曉，夣囬孤枕雨霏微。

送人逰西湖二首
湧金門外烟水春，白公堤上柳枝新。杏花含淚桃花笑，各有春愁泥殺人。

其二
三月三日湖上游，滿湖春水碧如油。湖邉女子櫂舟去，一曲菱歌生客愁。

寄姚南青
家在菰蘆江水隈，十年飄蕩客金臺。人情已與江流遠，徃事虗隨客梦來。

憶故園一二知己二首
他鄊風景異，四頋鮮相識。臨觴忽憶君，望望情何極。

其二
東籬黄菊花，掩冉含秋色。采之欲贈君，路遠不可得。

見溝水北流
悠悠御溝水，㶁㶁流不住。我已欲南歸，君還向北去。

在京修禊
晋代名賢去，高談我軰淸。九年仍禊飮，諸客盡詩成。鈍魄誰能續，芳蘭尙可擎。故園春事晩，囬首重含情。

送何淵若從軍
國士多籌策，從登大將壇。星芒隨劒直，月影對弓團。金鼓從天降，旌旗映雪寒。不須深入阻，輕騎斬呼韓。

送友人之蘇州
寄處他山外，常嗟會面稀。故人今又去，孤客欲安歸。斗酒殷勤意，楊花惨澹飛。未知風景地，猶似昔年非。

長春觀
人今逰此地，觀古創何年。棟宇依空裏，雲霞得自然。桃紅時墜雨，鶴白欲飛仙。更不聞雞犬，高旛颺碧天。

送郭秋浦下第歸揚州
井里意殊適，塵埃空自勞。一辭燕市飲，高枕廣陵濤。樹色連征葢，雲光上錦袍。揚䧺應寂寞，莫作反離騷。

喜友人見過
故人憐病侣，相訪駐華軒。徃事重增感，新詩更細論。飛揚餘興在，蕭瑟暮雲奔。非爾忘形者，孤懷誰與言。

聼吳閣學話舊
平生一諾重山邱，湖海文章第一流。三十年前故人盡，白頭重此話交逰。

吳大椿置酒對菊
黃花多處見深秋，東閣筵開秉燭逰。芳氣獨侵公子袂，落英時上酒人頭。

哭兒
二雛久已去人間，望裏猶疑結兩鬟。忽有故園消息至，一時風雨暗燕山。

哭史秉中
我逰我釣我爲文，何處相隨不見君。今日東風度寒食，棠棃花下有孤墳。

對月
碣石宫前落木秋，碧天高掛月如鈎。自看旅館年年月，誰識深閨夜夜愁。

送人赴西域
劒室與刀鞘，吹笳還鼓鼙。行人金甲去，飲馬鐵關西。月照塵沙濶，風來天地迷。須令驕虜怖，姓字止兒嗁。

賦得華山送人之秦中
隴頭水嗚咽，客路一何艱。正有仙人掌，巍然雲漢間。君行無迫促，此地可躋攀。借問希夷子，如今尚閉關。

送人歸里
臨岐情更切，揮手復牽衣。卯酒纏綿盡，春花次第飛。獨攀枝嫋嫋，共藉草依依。未識君歸後，覊人何日歸。

獨宿
朔（一作宿）雪初晴似去年，故園消息寂無傳。誰知臘月十三夜，月照皇州孤客眠。

春日
辛夷零落海棠殘，似夢春光取次看。人世那堪春幾度，夕陽蕭寺獨憑闌。

晚歸
春城落日藹餘暉，走馬青郊按轡歸。一路鶯啼杏花落，東風吹上夾紗衣。

送何生歸湖南
何蕃長揖别京畿，行色蒼茫帶夕暉。西望洞庭秋水濶，千山黄葉一帆歸。

送人歸潛山
沽酒城南典鷫鸘，故人相送返江鄊。胸中長抱天人策，天柱峰前對夕陽。

九日城南登高
漢家宮闕五雲浮，獨上城南百尺樓。易水幾年空送客，重陽何處不悲秋。女墻迤邐分斜照，官道囬環接遠疇。但使此生長酪酊，菊花那用更盈頭。

九日書懷
一年節序過重九，抱病登臺覧物華。北闕棲遲天下士，西風零落雨中花。自知軒冕原無分，誰道文章獨滿家。步有新船尊有酒，掉頭歸去皖江涯。

過大慧寺
出郭餘寒沍，聊尋物外蹤。夕陽明古寺，殘雪在高松。繞户石泉細，連天山翠濃。因思徃廬阜，入社恐無從。

過洪善寺
爲訪支公室，騎驢出鳳城。寺中諸客到，隴上一人耕。偈後花争發，齋時鳥不鳴。因之歎塵鞅，囬首重含情。

過韋閹葬處
韋閹卜葬錮三泉，百載枯骸忽棄捐。今日繁華總銷歇，多觀樓上䙚寒烟。

歸思
十年浪跡比從軍，孤負芙蓉嶺上雲。（余家門對九華。）種豆種瓜皆事業，幾時隨著四婆裙。（宋人詩「随著四婆裙子後」，四婆者盖其妻也。）

月夜同丁學正靜者小歩
携手出門巷，相看月在天。人生見明月，一歲幾囬圓。旅食徒爲爾，歸心只浩然。誰家夜不寐，燈火此猶懸。

黑龍潭
澄潭深十丈，其下有蟠龍。變化風雷作，吹噓霧雨濃。潭旁生細草，潭上植高松。日暮空延佇，西山黛色重。

送弟歸家
逆旅相依慣，艱難獨去遲。海天從此隔，消息復誰知。汝學能無失，吾歸未有期。二人頭並白，仗汝共餔糜。

野望
旅館逢寒食，登臨亦趂人。如何今日望，不似故鄊春。

曉角
故園飛雪滿山川，夢在漁罾野寺邉。何處角聲驚宿鳥，一時飛上太隂天。

贈黄載鍾
英年掞藻腹紛綸，抉電掀雷筆有神。最愛無䨇江夏士，不知君是姓黄人。

從軍行
少年慷慨共從戎，畫盾雕戈赤電驄。一到玉門關外望，始驚殘月在天東。

送張東臨返滕縣
送爾自兹去，天涯無故人。嘯歌惟獨旦，風雨怯殘春。子有同袍樂，予將異族親。秋來鴻雁過，莫惜寄書頻。

過山寺
精廬依絶壑，門外碧梧齊。磬徹流雲緩，花深宿鳥迷。峰頭天上落，雨脚日邉低。十載長爲客，憑闌忽慘悽。

宿方二頌椒寓齋
燕市西風徹暁喧，兩人相對一燈昏。前言磊落誰能踐，世事譸張不忍論。枕落夢魂隨地轉，夜深枯葉滿階翻。此身百歲如驚電，不用巫陽叩帝閽。

除夕示弟
斗室懸燈夜，羈愁獨坐人。殷勤一杯酒，重醉帝城春。

出西直門宿大慧寺
已來巗壑裏，猶作市朝看。殿角懸初月，松隂生夜寒。

送友人遊蜀
芳春棧閣地，駿馬旅人行。高下盡花樹，畫屏相送迎。雲來身自失，險極嶂猶横。遠道胡爲至，名區合有情。

送族弟之潞州
握手遽相别，寒鴉空自飛。此時還遠去，何日得同歸。異地縂艱食，清風當授衣。蒼茫望隴阪，惆悵返荆扉。

送孫郎還天台
孫郎昔日賦天台，金石音聲錦繡才。惆悵赤城霞欲盡，桃花如夢却歸來。

送人罷官歸里
歸去龍山十畝園，何須羅雀感寒暄。門前自有長江水，相送出門迎到門。

上元夜
銀花火樹照神京，馬上相逢陌上情。惟有江南未歸客，卧聼樓鼓到天明。

書杜少陵集後
杜陵不復作，名字古今垂。西閣日長曝，草堂風又吹。平生多褊迫，半世足仳離。末契晚相託，還令年少疑。

寄情二首
垂楊映小樓，家世住西洲。黛斂層峰暮，波橫一水秋。㺯琴依百衲，臨帖得䨇鉤。日出城南路，寧堪在上頭。

其二
里與碧雞近，橋將朱雀隣。花冠微不整，羅襪欲生塵。十斛珠難買，千絲網錯陳。却憐憔悴甚，珍重勿窺臣。

寄内
一别即三載，百年能幾時。相思應有淚，不敢對人垂。

登樓
花發江南樹，人登冀北樓。斷膓雲水外，何處是揚州。

卧病書懷
朔風惨惨沙塵昏，客子卧疴常閉門。經卷藥爐一室靜，酒朋棋敵西隣喧。龕燈夜暗兩狐出，隙日朝明羣馬奔。我獨胡爲久飄泊，荷鋤歸去南山邨。

獨酌思歸
我行猶未决，春意欲先歸。雪酒一尊盡，風花無數飛。烏啼依老樹，霞彩帶殘暉。他日蓬門掩，懸知客到稀。

送范二之蘇州
姑蘇䑓上碧苔滋，范蠡扁舟何處維。試到臯橋一囬首，白雲明月似當時。

大道曲
大道垂楊拂玉樓，歌聲唱徹小伊州。春衣無奈飛花污，十二珠簾總下鉤。

楊柳枝詞四首
麴塵絲上暁烟輕，婀娜華滋照眼明。最是大堤新雨後，東風無力不勝情。

其二
天與柔情婉弱姿，羙人餓損學腰支。如何一閉靈和殿，自此風流减舊時。

其三
大道紅樓掩映邉，風枝雨葉闘嬋娟。㝷常陌上垂楊柳，纔著離人倍可憐。

其四
日月遷流更不居，柳條倐忽已蕭踈。那堪秋晚烟霜際，囬憶春風雨露初。

送友人之西江
吾道至於此，情親多向隅。艱難謀半菽，寂寞走長途。雀鼠驕逾甚，蛟龍勢益孤。不知江上水，能救涸鱗無。

送友人歸里
送君從此去，問我幾時還。老病寄他食，烟霞思故山。好音頻報遠，旅處諱言艱。相愛何能助，空令髩髮斑。

送朱葯岑
把酒高樓暮靄橫，瀟瀟風雨不勝情。明朝獨棹三湘水，愁聼征鴻落葉聲。

過沈侍御留飮
高秋乗興夜相過，月照尊前一曲歌。休遣漸離還擊筑，酒人燕市已無多。

聞歌
月明風細翠蛾顰，一曲嬌歌淚滿巾。應是多情自傷别，不知比舍有離人。

題桃花便面
劉郎採藥東南去，定向天台訪舊蹤。爲問桃花兩姝子，下山還許故人逢。

題畫菊
翠葉丹苞闘曉霞，眼明真見故園花。依稀白雁江天暮，塵眼籬邉箬㡌斜。

得方頌椒書
飄零徃事似前身，自分南人是北人。猶有故人書見及，却令離思一霑巾。

凉州詞
海上風高絶塞秋，佳人曲奏古凉州。夜深玉指生寒處，若箇征人不淚流。

題羅生待渡圖
草風吹雨浪生花，喚渡河邉笠㡌斜。念爾安居無一事，肯携書劒向天涯。

除夕
紅泥小印甕初開，强欲傾觴别思摧。惆悵故園今夜酒，一時相對話金臺。

秋郊感興
蹇驢破㡌寄孤蹤，斷隴蕭條日下舂。千里親知兩行淚，百年勲業一枝笻。秋風獵獵吹游子，古寺沉沉逓遠鐘。多少人間可哀事，鳳城囬首暮雲封。

早秋
梦裏鄕關近，欲歸心事違。秋風似相識，先動旅人衣。

冬夜書懷
文章秪末技，有底不相容。策足輸前哲，低頭愧市傭。酒闌銀燭換，風急緼袍重。舍北隣蕭寺，遥聞戒夜鐘。

夜歸邸（一作寓）舍
幽州城頭烏夜啼，幽州城下風淒淒。霜嚴抱關猛擊柝，路滑騎馬愁衝泥。忽忽我生遂已老，悠悠天步終無梯。明朝餉客碧雲寺，濁酒䨇瓶還自携。

出京吳霽山相送獨遠
相送獨歸遲，頭囬膓斷時。男兒自有别，安用女郎爲。

過蘆溝橋
囬首重門是玉關，十年生入髩毛斑。蘆溝橋下東流水，似爲覊人灑涕還。

過琉璃河橋
晷短日暉沉，林昏風景暮。那堪曩昔人，還上河橋去。

途中遇雨
客路杳無際，雲山方獨㝷。野風吹白袷，微雨過青林。亮乏攀鱗業，猶存伏櫪心。誰云自疇昔，飄泊到如今。

寒食道中
寒食東風禁火新，亂山孤驛雨如塵。誰家楊柳遮樓閣，歌板聲聲不見人。

趙北口懷大兄京師
獨向江南行，驅車趙北口。念子滯燕關，望望重囬首。

曉發
驅馬歴長坂，北風零露漙。只應與殘月，分得曙光寒。

將至廣陵
望裏廣陵近，落帆春日低。紅橋烟樹外，綠水郡樓西。酒肆一籠鳥，人家兩㟁雞。鄊心不可問，芳草更萋萋。

過揚州
長安塵土污衣裘，日夜歸心逐水流。三月春愁連碧草，一帆暝色下揚州。垂楊帶雨臨官道，畫角因風到客舟。燕市和歌成昨梦，青鞋又上酒家樓。

望雞籠山
馬蹄車轍隐隆隆，十載青春夢寐中。今日篷窻烟水（一作雨）外，居然拄頰望雞籠。

出故關
太行西去隴雲低，大陸荒烟落日迷。萬里風塵三尺劒，百重關塞一丸泥。地分秦晋山河壯，人想虞周德業齊。半夜月明逰子息，繞枝三匝聼烏啼。

歸過長子縣
朔風吹雨上衣裘，歴碌征車晩未休。昔向夫人求匕首，今從長子問刀頭。銘功久分辭燕石，泣涕終嫌類楚囚。最是隂雲無意緒，相隨黯黮作牢愁。

海峰詩集卷八　今體詩三
歸家
長安城中生計微，束載裹糧徒步歸。鄊里小兒競蠻觸，廟堂老翁多是非。自歎蕭蕭病葉墜，仰看落落明星稀。丈夫蹭蹬不得志，愧爾溪邉雙鷺飛。

薄暮
殘陽没未盡，月出似初陽。鳥劃長天影，星浮大地光。浮榮辭爾軰，生計老江鄉。肯效窮途哭，愁來獨盡觴。

自歎
鄉園去京國，足可三千里。九載一歸來，人生堪有幾。

江上
江上青山繡作堆，柴門終日鎻蒼苔。蓮當葉吐龜初上，桐及花時鳯正來。

樓上
世事兼身事，新愁併舊愁。廻風吹薄袂，片雨過南樓。碧草茫茫晩，青山處䖏秋。獨將千古恨，相逐水東流。

齋居晚興
風廊移竹簟，榰枕聼流泉。鳥道千峰簇，松梢一月圓。蟲聲侵宇下，鶴影落階前。漸忘青門路，柴扉自歲年。

暮歸
墟里寒烟起，残陽漸覺低。路分牛矢外，家在鶴巢西。傍嶺衣霑翠，新晴屐有泥。秪應掩蓬户，寂寞伴雞栖。

訪胡山人
山中處士舊知音，水隔雲封不可尋。遥望人烟翠微裏，放船直過落花林。

對花
小桃花色照深巵，脫㡌垂頭見二絲。莫向尊前歎花落，明年花更有開時。

山中暮歸
一路寒山起暮霞，山前流水寺前花。昏鴉滿樹鐘聲動，馬影殘陽客到家。

把酒
高城過雨角聲秋，把酒燈前自獻酬。莫對衣襟思徃事，酒痕狼藉是揚州。

科頭
科頭茅屋下，不知誰賔主。湖水日當門，青山澹無語。

尋山二首
著屐携笻枝，深淺向前去。山逥水又來，我行安得住。

其二
一石定一登，一溪還一渡。前山微靄生，已復無㝷處。

野望
山盤鳥道千峰外，地據龍舒萬壑西。似畫水田秧馬驟，連天雲樹竹雞啼。文章江左羞驚俗，事業隆中早杖藜。已分袖間長縮手，却看輪斵倍含悽。

晩晴
雲氣垂天合，雷聲殷地囬。孤邨春水滿，半嶺夕陽開。永日供多病，明時老不才。蕭條桑柘外，岐路獨徘徊。

王氏别業
我愛幽棲䖏，到來無世塵。牧童當户卧，山鳥下階馴。柳葉春藏閣，梅花夜襲人。若非城市外，焉置此閒身。

春山
曉起見春山，興來成獨徃。緑樹與雲齊，微聞啄木響。

春隂
十日春隂結，柴門鍵不開。高松作濤響，鶴毳忽飛來。

野寺
野寺頗宜人，言㝷贊公室。遥遥望不分，樹杪浮圖出。

池上
晴日隂雲翳復開，小池淸淺映莓苔。蕭蕭蘋未風初起，淅淅蓮東雨已來。

贈歌人
白頭流落向江天，鳳唱淒涼沸舞筵。曾奏霓裳充立部，何人觧識李龜年。

家在
家在寒山外，門前澗壑重。踈梅帶積雪，缺月隐深松。獨酌依餘火，長歌懷老農。西隣渾不寐，夜静遠聞舂。

倚樓
把卷常依樹，看山獨倚樓。雪餘松骨老，春近鳥聲柔。迅疾驚黄鷂，雍容笑白鷗。即看溪水漲，乗興命扁舟。

山居春早
出門無所適，閉户每經時。松葉忽成韻，嶺雲無定姿。午雞啼上屋，春草綠過池。生計從寥落，幽人吉在茲。

江鄊
榮落殊途與世忘，百年生計老江鄕。連邨樹色千家擁，繞户溪流十里長。淺草夜凉喧鼓吹，疎枝春暖出旗槍。故交零落無消息，一望燕雲泣數行。

吳女誦經圖
繡佛齋中恰稱身，白蕉衫子紫荷巾。金剛誦罷松煤滑，自署頭銜善女人。

江行
春江三月楝花風，徐引孤帆向碧空。夾㟁郵亭似丸脫，扁舟已到海門東。

舟夜聞砧
斷㟁野風急，寒江秋水深。百年人事淚，千里客途心。獨坐依星斗，長歌撫劒鐔。誰能當此際，淒絶更聞砧。

真州郊外
垂楊萬縷夾官河，擕酒逰人自唱歌。改席更依深樹裏，柳郎墳上落花多。

揚州
洪河東注大江流，千古雷塘土一邱。二十四橋明月色，可憐添作二分愁。

題馬秋玉小照
山館𤫩瓏勝辟彊，水雲深處午風凉。此閒合著高人坐，看轉松隂到夕陽。

夜泊閶門
垂楊婀娜拂楓橋，閶闔門東駐畫橈。此夜月明如白晝，吳孃猶唱雨瀟瀟。

江南曲
山光如黛草如茵，宛轉橋通曲水濵。楊柳樓䑓春喚酒，櫻桃巷陌夜留人。

両岸
両岸高樓上，珠簾半不明。飛帆下江水，去住總含情。

虎邱逢蔡芳三
把酒燕山暮雨時，中郎大筆最淋漓。六年流落無消息，今日逢君短簿祠。

過崑山
江橋楓落酒旗閒，高鳥長天去不還。一曲吳孃歌宛轉，瀟瀟暮雨過崑山。

江口晩泊
客路一程過，幾囬風浪生。寒空秋雁没，斷㟁晩烟橫。楚火江中見，吳山月半明。鄕書猶未逹，淚盡石頭城。

夜泊金陵
蟲聲四野合，月色大江秋。畫角天門戍，清歌白下樓。六朝興廢跡，三載徃來愁。緃有蘭陵酒，人生易白頭。

金陵
龍盤虎踞勢崚嶒，三百年來幾廢興。今日斷雲飛不去，落花如梦下鍾陵。

即景
武定橋邉聼玉簫，浮圖百丈倚寒宵。一時燈火千枝出，倒入秦淮影動摇。

羈懷
朗月初升玉笛飄，羈懷入夜更無聊。盡將六代興亡淚，流入秦淮作暮潮。

夜上寺樓
黄葉落欲盡，禪棲滿院秋。烏啼殘夜月，獨上白門樓。戍鼓踈仍擊，星河澹不流。江城千萬户，靄靄似雲浮。

秦淮
鶯啼花落綠隂稠，烟雨蒼茫獨上樓。無復南朝舊踪跡，秦淮河内水悠悠。

聞笛
隂雲低覆晩潮生，破萼踈花幾樹明。桃葉渡頭聞玉笛，可憐春恨滿南京。

逢錢五
與君生小即相知，到處萍踪似有期。今日踟蹰不能别，相逢桃葉渡頭時。

登燕子磯
江上秋風鴈影翩，振衣長嘯坐層巔。人當獨立應遺世，鳥自羣飛欲刺天。

宿勝福寺
幽㝷歴澗壑，破蘚屢攀登。古寺藏修竹，隂厓尙積冰。鴉聲迴曉梦，曙色逼残燈。此地無塵鞅，閒眠且曲肱。

大悲閣曉望
弱柳絲絲裊，夭桃處䖏蒸。江帆低帶㟁，浦樹曲蔵罾。决去知非計，淹留恐未能。曲欄天一角，愁絶每長凭。

感懷再從亡弟藥邨
兄弟朋儔有夙因，一朝化去與誰親。春郊並馬時如昨，夜雨連牀跡已陳。死别漸欺初日諾，長貧難作託孤人。鬼魂可得無知識，相見還應淚滿巾。

重過勺園追憶張二閑中
暫别曾驚會面遲，他生重見更無期。徃來倐忽分人鬼，天地蒼茫任偶奇。少小追思多可㗛，園林再過不勝悲。長廊蝴蝶花開處，猶記持杯共對時。

山行
騎驢入空山，澗水春流漲。夾澗盡梅花，風吹酒旗颺。

橋上
草色蕭蕭碧，嵐光澹澹晴。閉門凡幾日，波漲與橋平。

獨吟
空山少人行，深林古木大。林間偶獨吟，黄鳥來相和。

我生
柳外東風至，山雲吹向西。晴嵐化爲雨，碧草半霑泥。隔水踈花動，依人獨鳥啼。我生饒進退，肯作觸藩羝。

夏日晨起
朝霞迎海日，散作綺羅紅。水靜長林外，花香宿露中。閉門西閣午，高枕北窓風。若論人間事，浮雲空復空。

晩晴
踈雨鳴還寂，野花生暗馨。日邉雙鳥白，霞外一天青。力薄依瓜地，才微守石經。放懷應賴酒，誰忍獨長醒。

潭上
静夜無與適，披衣起長望。天寒月色高，人立空潭上。

雨後山行
新陽北嶺明，宿雨東林晦。怪底鳥聲幽，身行萬花内。

送李生入蜀
巫峽扁舟上，岷江遡發源。懸崕千仞裏，烟樹與啼猿。帆共朝雲遠，亭留暮雀喧。王孫有寡女，莫學犬郎褌。

送人之武昌
江水正東注，滄浪又北來。二江流合處，壓㟁起樓䑓。烟火萬家聚，風雲四面開。登臨興不淺，於此倒金罍。

懷徐崑山
漫說郎官應紫虗，偹貟閒散復趑趄。懷賢叉手成新詠，忍餓循環買故書。坐擁百城真自樂，兼收二頃復何如。不須賦鵩傷斜日，（時教授藩府。）會見遭時入禁廬。

憶朱生孝純
絳帷曾與坐春風，猶憶當時舊戴崇。三載薊門頻出入，百年岐路各西東。文章自古能行遠，凍餒何人歎屢空。容易浹時相見否，暮天寒靄下征鴻。

池上
池上曉風微，山雲迭相送。雨來荷葉喧，驚破雙鷗夢。

跏趺
跏趺溪石間，槐影適相覆。迤邐白雲來，縈逥入襟袖。

過雨
過雨已濛濛，歸雲猶靉靉。含情江上峰，九子今安在。

謝人送米
風塵相望日，老病索居人。杖策㝷山寺，烹蔬拾澗薪。故交勞送米，欲别淚盈巾。飢飽有天命，知非我獨貧。

送人歸蜀
夜雨蘼蕪緑，春風杜宇飛。長江天際落，逺客峽中歸。地有岷峨勝，田收芋栗肥。此間堪偃息，何事拂征衣。

送人之荆州
孤客棹扁舟，荆襄遡上游。楚吳蟠地遠，江漢合天流。暮雨高唐觀，春風黃鶴樓。念君同夜月，獨自聼猿愁。

即景
波上忽驚飛，浮沉互争㨗。首下尻自高，喧喧雨中鴨。

際曉
中宵雨乍喧，際暁風徐引。童子忽驚呼，東籬見新笋。

晚坐
雨過竹隂凉，獨坐臨池徑。時見一螢流，還依菰葉暝。

晚晴
隐隐雲端飛紫電，潺潺石罅落紅泉。鵝黄過雨千絲柳，卵碧殘陽萬里天。短髩自悲頻計日，長绳難繫是流年。人生百事須抛擲，惟有亡何最可憐。

荒郊
山空地僻居民少，盡日蓬門無客敲。碧水半篙魚在藻，青松千尺鶴歸巢。鏡中雪髮羞相對，牀上儒冠頓欲抛。不信畊桑是吾事，秪今買犢到荒郊。

感懷
閲世如觭夢，觀生類涸鱗。曉星存與没，秋葉病兼貧。古蔓纏籬宻，新苔被徑勻。野人隨分足，何事得生嗔。

酒醒
九月霜初重，三更酒欲醒。殘燈留暗壁，落月下空庭。世路知難合，吾生豈暫寜。惟應與田父，相對眼猶青。

登鶴鳴山
破蘚屢投足，搴蘿時引領。躊躇日已西，難上高峰頂。

地僻
地僻有餘閒，天寒多遠色。衆鳥盡高飛，遥遥入空碧。

湖上
寒水浸遥空，朽株浮近㟁。倘逢海上槎，乗之入河漢。

梅花
梅樹手所植，今年花出墻。斷雲春寂寞，初月夜荒凉。獨酌有尊酒，孤眠聞妙香。人生不常好，兩髩忽如霜。

獨吟
日落見歸鳥，蒼茫聊獨吟。踈梅人外痩，積雪月中深。豈復干塵事，徒知守舊林。古來高卧者，應共此時心。

喜友人病起見過
見爾驚猶在，愁心翻不禁。相看疑夣寐，囬憶重呻吟。共話寒燈晦，閑階積雪深。餘生逮爲樂，携酒數追㝷。

嘲客不飮酒
故人不飮酒，枉駕欲何爲。快意總無忌，銜杯應及時。鳥言殊自媚，花笑復多姿。持此空相對，春芳恐見嗤。

題方甥閩遊草兼送其行
海山逰歴十年餘，英俊多才衆不如。早歲已空千里馬，他時應讀五車書。草茅接膝欣逢汝，風雨論文更起予。朋軰近來凋落盡，可堪别淚上衣裾。

送齊上姚
故人忽忽命巾車，三載連牀一夢餘。從此南齋少顔色，謾勞明月照窓䟽。

送客
江干送故人，月黑風色暮。遥聼挂帆聲，蕭蕭渡江去。

蓬户
蓬户少人跡，空林惟鳥巢。野風吹槲葉，凉月上松梢。衣食終無計，妻孥幾欲抛。早知儒服誤，難免俗情嘲。

懷張東臨
囬看握手共逰嬉，豈觧流光若驟馳。老態更增前會日，酒狂無復少年時。可能好事君如舊，應有閑情我未知。鎮日含愁不相見，春江細雨浴鸕鷀。

過龍陀山追憶嚴大晴江
爾薄浮雲歘上征，出門無地欵柴荆。對牀夜雨攤書卷，携手春山聼鳥聲。二十年來餘一面，八千歲裏已三生。匆匆决去何爲者，恨殺殷勤止宿情。（余漂泊在外，與晴江别近二十年。歸里偶一欵門，晴江出酒肴共酌，因留對床話舊。余必不肯留，揮手别去。自後不復相見，遂成永訣，迄今以爲恨事。）

對菊
江上西風夕照偏，東籬黃菊故嫣然。夜深把燭殷勤看，從此相逢又一年。

夜泊
江空明月迥，水合碧虗流。老樹蔵茅屋，飛花到客舟。已經吳地盡，更作楚山游。古昔棲遲士，誰云爲食謀。

海峰詩集卷九　今體詩四
自嘲
劇孟㝷常是弟晜，幾年落魄氣空存。歌朋酒伴凋零盡，自策疲驢入薊門。

塗中
深秋落葉正紛綸，歴歴雲間過雁新。萬里不辭長作客，孤村只恨未逢人。

客舍不寐
客舍天難曉，虗窓月易低。海潮聼秣馬，金奏想鳴雞。半世空流水，餘生合杖藜。如何苦馳逐，南北復東西。

經臞菴先生京師故第
重問華堂自汗顔，十年巵酒梦魂間。南天光氣留箕宿，東魯儒生失泰山。巷陌蕭條空徃復，邱墳磊落闕號攀。信陵門下三千士，惟有侯嬴尙抱關。

送望溪先生南歸
國老古來重，浩然歸故鄕。人依逰釣處，星到斗牛傍。衡泌棲遲好，詩書意味長。他時南闕里，請益更登堂。

送李穆堂先生（一作尚書）南歸
駟盖辭燕市，風烟接蠡湖。興從三逕遠，恩自九天敷。蹇難誰相廹，文章得自娱。秪憐來學者，何處問迷途。

哭劉大司宼歸櫬
樸馬隨重翣，廞車出禁闉。關河千萬里，孤幼兩三人。士類思推轂，朝端痛秉鈞。西風旌斾遠，颯颯暗沙塵。

歲暮
歲云暮矣客子悲，忽憶去年家居時。典衣沽酒友朋集，深夜草堂風雪吹。忽忽人生一大夢，踈踈我軰如殘棋。死生窮達不相管，轉蕩漂流随所之。

送張弘勛之山左
平子胸中萬斛愁，即今乗興欲東游。側身明日一長望，日觀天門紫翠浮。

除夕
帝里飄流二十年，霜華吹到髩毛邉。寒燈旅館㝷常事，却笑尙書夜不眠。

憶舊
半生朋舊總漂流，離别關山幾地秋。惟有相思無畔㟁，華風邉月不勝愁。

送人歸華山
昔聞陳道士，高卧華山中。直以隐淪跡，千秋挂碧空。汝歸將採藥，余意在冥鴻。他日登仙掌，狂歌帝座通。

送李開第歸吴
二月燕關雪，隨風上玉珂。野花迎路發，春色過江多。才子樓船渡，佳人細馬䭾。新詩應更好，共和有羊何。

送迮耕石下第南歸
秋色不堪望，况聞鴻鴈悲。故人俱落魄，此地惜分離。歲月隙中過，文章身後知。無爲效兒女，相頋涕漣洏。

聞笛
西北高樓上，誰家玉笛聲。秋風正摇落，楊柳幾枝生。對月轉蕭寂，摩空忽憤盈。江南未歸客，今夜重含情。

對丁香花有感
中年惜春色，忽忽歲光徂。卯酒紅猶在，丁香澹欲無。天心無旦晩，人事有榮枯。豈得同前哲，功名擅八區。

送人歸里
襆被共君返，塵牽終未歸。倉皇聊一送，惆悵掩雙扉。笑語不重得，音書休更稀。聚羣惟鹿豕，因見昔人非。

題謝香祖硯香書院圖
夜深積雪明，虗館絶鳴籟。時有讀書聲，蕭條出林外。

塞下曲四首
狐裘白馬赴丁零，蓬轉鵰飛草不青。欲向五原問春色，落梅長在笛中聼。

其二
營門夜啟月如霜，樂府聲傳出塞長。一曲未終探騎返，前軍生得谷蠡王。

其三
明月隂山積雪殘，羽林十萬逐呼韓。漢皇只愛西凉地，無奈秦時白骨寒。

其四
橫笛凄凉不可聞，牙旗半卷九天雲。𣚃橰峯下沙如海，時見黄羊一兩羣。

畫馬
斑點桃花汗血驄，雙翻碧踠向春風。西行萬里求龍種，肯信名駒蔓草中。

悵望
悵望高天墜露初，姮娥只在月中居。莫言天上人間别，較是人間樂有餘。

西山
西山過雨染朝嵐，千尺平岡百頃潭。啼鳥數聲深樹裏，屏風十幅冩江南。

懷鮑歩江
寂寂空庭落葉翻，故人無地問寒温。孤懷寄與南征鳥，一夜乗風到海門。

對影
夜靜西風吹女蘿，羈人對影轉相呵。酒塲半減童兒態，詩思終嫌感慨多。一寸青雲難自致，滿頭白髪奈君何。却愁桂樹障明月，擬向吳剛借斧柯。

送張繡楓
張翰還吳會，秋風猶未吹。登臺一長望，海上碧雲滋。余亦離家久，歸來未有期。送君如折藕，零亂不成絲。

落葉
秋風入庭樹，半夜葉皆飛。幾片逐流水，空齋方掩扉。飄飄如自得，漫漫欲安歸。對此輙長歎，囬頭萬事非。

就寢
覊人方就寢，啼鳥莫驚寤。聊憑蝶夢餘，栩栩江南去。

九子山圖
我家門外長江水，江水之南山萬重。今日却從圖畫上，青天遥望九芙蓉。

懷徐五不至
一室蕭條絶垢氛，與誰相對細論文。碧天萬里秋如水，過盡寒鴉不見君。

送張少儀
征車歴歴布重茵，把酒惟餘一再廵。今日送君渾似夢，不知誰是遠行人。

過故第
侯家池館畫圖開，幾日閒門銷碧苔。惟有翩翩舊時蝶，不知春去却飛來。

逢棊客
風飄電轉晩雲浮，歴歴平生似夢逰。猶有如臯棊客在，挑燈重與話揚州。

送李寧人儀部視學山東
自古詩書地，安車使者行。廟堂風肅穆，鳬嶧氣峥嶸。蔓草始皇碣，荒烟微子城。臯比看習禮，君得接諸生。

送吳冠山編修視學福建
手提秦代鏡，朗照到閩中。不斷蓮峯雨，相迎劒浦風。茶花水玉碧，荔子火珠紅。莫學九方過，羣良一旦空。

送金汝白修撰視學江西
朱旛持使節，汲引盡羣才。庾亮樓看月，康王谷殷雷。鴈過彭蠡澤，人上欎孤臺。白鹿鵝湖義，須令繼後來。

送佟受兹侍讀視學陜西
使節紆紅斾，西行極玉關。學人收馬鄭，文士得揚班。鸚鵡𤫩瓏谷，燕支淺淡山。寒窓念呫畢，一倍惜時艱。

清明
春風一夜度金城，無限鄕心夢不成。紅映桃花青拂柳，洗粧樓外過淸明。

有感
三千世界一微塵，何用文章泣鬼神。君看他時親戚大，陳雲劉勸兩農人。

對雨
春雨濛濛似雪飛，桃花水長釣魚磯。潞河一夜千艘集，不遣孤帆載客歸。

過西苑二首
殿門西迤舊離宮，絳闕瑶房䴡碧空。一水地開紅斗帳，五龍天出畫屏風。

其二
楊柳絲絲拂㡌帬，芰荷迭映水氤氲。虹橋宛轉千㝷雪，鳯閣嵯峨五色雲。

少年行二首
含光出匣箭横腰，縱獵春塲載歇驕。忽憶新豐沽酒市，鳴鞭直詣董嬌嬈。

其二
自愛春衣杏子紅，雕鞍側坐玉花驄。酒樓宴罷不歸去，相和清歌明月中。

周穆王
穆王西狩弇山還，歌舞承恩幾廢餐。却倚偃師爲傅會，更教内御與同看。

送謝香祖歸宜興
出郭一相餞，黯然銷我魂。舟通罨溪水，人去孝王園。何日共杯酌，昨宵聞笑言。歸來掩關坐，殘月照西軒。

送人之西域
安西人去少，君去過安西。雪嶺朝霞上，陽關落照低。隨風沙漠漠，過雨草萋萋。斷絶春光處，還聞烏夜啼。

送朱生入蜀
萬里行旌遠，三巴驛路新。山川無隙地，日月暫窺人。棧閣花如障，陽臺雨是神。携來天漢石，何處訪嚴遵。

送姚南青歸里
老病天涯客，相依惟友生。艱虞一朝散，懷抱向誰傾。世事皆如此，天心不肯平。兒童相愛慕，今日豈無情。

羈客歎
客子無人惜，衣衫常垢污。匏瓜無人食，終日繫門閭。

感興
山林竹帛兩無從，故國他鄕意萬重。夜月高天新雁鶩，秋風落日古盧龍。

自問
拂龜端策計皆窮，自問孤懷孰與同。何忍不鳴當仗下，只應曵尾在泥中。

春望
大慧菴中雨積苔，玉泉山下水瀠洄。易看日下峯西去，難得春歸塞北來。

御溝水
御溝流水日潺潺，水自無心流自閒。緃使急流云得地，可能天上勝人間。

懊惱曲三首
在家貧亦得，莫向長安去。鷂子經天飛，何如還故處。

其二
侯封人所羨，那得忘鄊里。郎若出門時，銅瓶落江水。

其三
種松巖石下，已失凌霄勢。客逰江海間，便作長年計。

懷迮四賡若二首
不見故人久，因知吾道窮。山川望不極，雲樹欝蔥蔥。吠雪從南犬，知氷豈夏蟲。天涯與地角，相頋總飄蓬。

其二
薄禄不須羡，天年母已終。三冬富文史，數口託南東。詩與古人和，飮將田父同。翻思少年日，意氣爲誰雄。

卧病見月簡葉書山方頌椒姚南青諸子
終年滯旅舍，户牖積層隂。瞥爾見新月，悽然懷舊林。老知榮利絶，窮戀友朋深。欲就故人話，其如病不禁。

對雪
塞北歲將盡，江南人未歸。郊園常晝掩，雨雪忽霏霏。病侣時相過，雄圖久已違。此身如斷梗，何敢歎無衣。

旅懷
遼海東邉月，流輝照旅顔。凄其望鄕縣，空憶皖公山。未有一枝託，惟餘兩髩斑。何時聼瀑水，響落碧雲間。

送左暘照歸里
風吹枯柳樹，人去古燕關。同作天涯客，羨君今獨還。閨中離少婦，堂上接慈顔。勿以龍眠勝，含情欲買山。（暘照妻室在京，而父母在故鄉。）

題劉照邨自鏡圖（其圖用二童子夾持少時畫像橫卷於榻前，更用一童子持鏡向主人，主人捋鬚對鏡。）
影形相贈幻非常，終古浮生一電光。寄語五陵年少客，休從前度認劉郎。

一劒
一劒孤存又蒯緱，天涯淪落幾春秋。斷膓水調銷魂月，齊到新豐舊酒樓。

懷沈冠雲
故人揮手海天東，消息虗傳二載中。曉上燕臺高處望，江南雲樹遠朦朧。

送陳未齋先生祭告禹陵
奠定周寰宇，山川入會稽。蛟魚存赤子，雷雨護玄圭。詔命三台迥，香烟萬里迷。幾時重把酒，細酌問新題。

送徐溆浦
暫辭金馬署，遠過洞庭湖。視草思中禁，投詩弔左徒。地蟠三楚大，風近百蠻殊。相憶時南望，飛來履是鳧。

送大兄之官黔中
我病無歸路，君爲邉塞逰。關山逾萬里，暑雨向黔陬。異域餐宜慎，猺民道用柔。如何垂老日，兄弟各漂流。

送王大歸長沙
秋氣滿燕市，揚帆歸故都。讀書嶽麓寺，垂釣洞庭湖。以我作前鑒，勸君休後圖。君看古賢達，強半在泥塗。

送張秀峯二首
春明門外柳毵毵，無奈離人酒半酣。翻怪多才庾開府，爲誰辛苦憶江南。

其二
南國歸人道里遥，青山叠叠水迢迢。孤舟夜泊微風㟁，誰與袁宏伴寂寥。

餞别沈歸愚少宗伯歸里
崢嶸一代隐侯才，晚節聲名動上台。故舊十年勞記憶，風雲千里共低徊。蔡邕倒屐羣賢接，玉粲登樓好句來。（集九賢寓，隺書首唱。）惟有青衫最憔悴，也随冠盖坐銜杯。

尋山
布襪青鞋到處便，春風吹上萬山巔。玉龍偶挂層崕外，忽憶江南雨後天。

寄長命縷詩并答二首
宫綵長命縷，縈逥五色絲。繫郎腰帶上，長得寄相思。

其二
色與朝霞爛，絲隨暮雨飄。但能長命在，相見日非遥。

自贈
生年愚且魯，入世眊兼聾。學業牛蹄水，人情馬耳風。文章無所用，計畫秪增窮。百歲虗過半，淒涼旅舍中。

感春
花枝零落鳥聲頻，載酒芳郊未有因。杜宇何須怨春去，春光愁殺獨醒人。

人生
人生不稱意，歲月費消磨。強作逢時語，常因弔古歌。蛩聲秋更急，雨氣夜偏多。欲作歸家計，如無一頃何。

自歎
旅館青燈照獨眠，鴈聲歴歴落階前。山林鐘鼎無歸處，飄泊生涯二十年。

攬衣
殘雨滴離魂，羈愁起夜猿。攬衣開暗牖，兀坐至朝暾。鳥道蛛絲颺，花叢蝶影翻。誰能更飄泊，去矣向江邨。

擬王建宫詞十首
宮女如花侍宴歡，蓬萊宫殿九霄寒。金梯宛轉凌空上，直作姮娥月裏看。

其二
畫袴朱衣作隊行，新翻法曲囀春鶯。内家粧束男兒様，舞盡金蓮學不成。

其三
棃園弟子玉𤫩瓏，樂府新聲絶代工。一曲未終銀漢轉，水精簾外月如弓。

其四
瑶池宴飮月輪高，仙樂鏗鍧奏玉璈。不盡甘雞和楚酪，酒闌宣賜鄭櫻桃。

其五
宜春深院閟風烟，魚藻波囬放畫船。楊柳垂絲花破萼，不知春到阿誰邉。

其六
雲母屏風翠羽帷，承恩宫女闘腰支。趙家飛燕休相妬，自古紅顔能幾時。

其七
廻廊千歩積蒼苔，隔院聲聲羯鼓催。無奈夜長宮漏永，西風吹上玉階來。

其八
梧桐畫檻月波舒，玉枕薰籠待漏餘。四壁黄金成底用，長門無地買相如。

其九
長楊高樹落花秋，凝碧池頭夜雨收。却恨君恩似花落，随風片片逐東流。

其十
旭日舒光照上林，材官闘射競從禽。囬頭一笑雙雕落，飛騎齊頒少府金。

送姚姬傳下第歸里
幾載一相見，同心遽背違。飄零惟我慣，淪落送君歸。蹔聼霜蹄蹶，終看怒翼飛。關河阻魂夢，莫遣報書稀。

留别郭昆甫
欵曲醒還醉，悲凉晨復昏。故人從此别，斯世與誰言。古道今難合，蛾眉衆所尊。祗應江上宅，終日閉柴門。

入山
山如碧玉圍，石似紫烟霏。樹作蒼龍卧，泉爲白練飛。溪頭茅屋在，馬上客心違。舍此不棲息，吾將誰與歸。

途中所見
侵晨策馬行，目盡平蕪裏。林外白光浮，驚看長湖水。

山行
空山人獨行，春日雨初晴。異鳥聞姑惡，寒林綴女貞。龍蟠潭水暗，乕過谷風生。動定皆天命，無勞歎不平。

過汶上贈鄧明府二首
雲水升沉致不倫，少時携手最情親。近來誰問巴恭祖，天下争傳召信臣。汶上相逢明月夜，京華囬憶廿年春。如今白髮同尊酒，拭淚驚看夢裏人。

其二
孤雲日暮苦無依，萬事從前悵已非。刼火燒殘公相在，文章命達古今稀。衰年作客嗟何久，多病逢秋始欲歸。舊里自知無舊業，滿頭霜雪釣魚磯。

揚州呈運使盧公
憶昔登龍得所歸，凌風却月鎮相依。酒巵磊落花初放，詩句縱横蝶乍飛。到處逢人噓植徧，似公知我古今稀。白頭還向滄江去，依舊龍舒一布衣。

過望溪先生龍潭别墅
醉過西州涕淚并，鳥飛花落總無情。關西伯起殊多難，江左夷吾詎噉名。（高安朱相國曾稱先生爲公孫僑、管夷吾一流人。）誓欲相從慚九死，空聞會葬忝諸生。秪今巵酒論經處，更得何人一字評。

滎澤渡河過北邙山有感
北邙南去見繁臺，伊闕轘轅次第來。二室並標天漢出，三河分控帝圖開。置身虞夏將何適，浪跡乾坤任不才。陵谷遷移人代速，荒原策馬不勝哀。

遊伊闕有懷姚六姬傳
連山中闢兩扉齊，伊水奔流到洛西。巖鑿蜂房棲佛座，寺浮蜃市接雲梯。幾囬閱世成灰刼，依舊空林自鳥啼。忽憶故人今遠别，與誰携手步沙堤。

洛陽送客
太行横北起，伊闕迤東開。此地君歸去，何年我復來。牽衣不忍别，把酒重相催。日落斑騅遠，山寒夕鳥逥。

厎柱
崑侖九曲勢奔傾，疏鑿功高洚水平。天接西秦分嶽色，人從東洛聼河聲。真如怒馬凌空下，豈有瑶芝徹夜明。懷古登臨倍惆悵，黄神祠外野烟横。

懷大兄普定
吾衰今潦倒，君病豈康強。衣食奔趨久，風塵道里長。關河多阻隘，魂夢隔津梁。何日能休暇，餘年老故鄕。

懷張繡楓
莫謂多才是少年，詩情酒貌盡堪憐。人中騏驥能千里，海上扶摇定九天。一自别離頻悵望，空教魂夢與周旋。恨君不及流鶯意，時送清音到耳邉。

寄翁兆溱
年少高才始發硎，小桃花下户長扃。承歡切至多容色，汲古精微入杳冥。前軰風流今已邈，後堂絲竹汝曾聼。西州門外山如舊，從此扁舟不忍停。（兆溱與余同受業望溪先生門下。）

懷張裴叔
桃花開徧皖公城，一片殘霞照水明。風雨幾年衡嶽夢，瀟湘斜日故人情。名賢到處防魑魅，古道論交畏甲兵。亀策豈能知此事，空階獨立恨難平。

次韻答嚴遥青
昔賢垂竹帛，吾黨自山林。瞻望殊方事，蒼茫萬古心。故人多遠念，梁父發高吟。絶唱不能和，空聞弦外音。

懷胡一士
讀書千卷未知名，久處囊中自不平。富國曾師齊管仲，治河豈讓漢王横。不辭抱泣和無足，依舊潛光玉在荆。成敗論人吾未敢，鄕閭在昔有公評。（一士上書言治河及錢法二事。）

賦得月中桂（同人讌集分賦。）
淸虗宮殿託根長，珍木西園遜欝蒼。玉葉扶疏疑地影，金花縹緲落天香。授春兔老秋飛露，斯斧人眠夜有霜。萬頃琉璃兵衛滿，攀援何日詠霓裳。

海峰詩集卷十　今體詩五
望武昌縣城
北拒西龕戰氣收，覇圖蕭瑟晚烟浮。武昌城下江千尺，不見佳兒孫仲謀。

晩過黄州
賦筆凌雲久盪胸，側身千載欲相從。遺蹤日暮匆匆過，回首烟巒一萬重。

登黄鶴樓
飄零蹤跡來西楚，黄鵠山頭俯大荒。地湧樓䑓侵斗極，天輸江漢下荆揚。野花爛漫空千樹，歸雁蕭條忽幾行。老去弟兄皆異域，獨將衰鬂對殘陽。

學山亭納凉
解衣亭子上，暑氣欲潜逃。座䕃高冠樹，檐翻漢水濤。侵晨朋好聚，入夜月輪高。有夣仍郷里，何時賦大刀。

武昌喜晤迮耕石追次齊少宗伯奉贈原韻
廿載睽離薊北城，鬚眉皓白氣峥嶸。三邉誰建和戎策，五夜虗談幕府兵。著述早成千古計，勲庸終負百年盟。與君半世俱淪落，懷抱何由得盡傾。

秋懷次迮耕石韻
苦欲留餘夏，其如摇落何。乾坤常霧雨，江漢轉風波。世界羲皇遠，平生醉夢多。形容慚老病，志意恐蹉跎。

七夕次朱葯岑韻
屋角梧桐樹，干霄僅百尋。寒暄浮翠色，朝暮挹淸隂。坐對三秋月，同爲七夕吟。九天幽黙事，萬古别離心。燕婉伊誰始，流傳直至今。閨幃潜下淚，兒女競穿鍼。浮世有終極，哀思何太深。夜闌人盡散，河漢寂無音。

武昌雜詩五首
星分翼軫控南陬，綿絡關山擁上游。對㟁兩城蠻觸峙，當中一水漢江流。海濵貨物全歸市，天際雲霞半入樓。一自篳藍開楚國，廢興存滅幾經秋。

其二
坐愛雲山醉不辭，曈曨初日上花枝。二江並湧層樓下，一鳥高鶱碧落時。駕鶴仙人殊未返，題詩崔顥欲何爲。何人獨立無言語，盡日惟拈玉笛吹。

其三
懷古思家意每雙，强扶愁疾向秋窻。雨雲朝暮迷三楚，沅澧縱横滙九江。但使石田依北郭，何勞銅柱鎮南邦。君看讒諂懷王去，義士沉淵欝未降。

其四
過雨高城暮色蒼，風烟千里欝相望。戰餘赤壁江山勝，仙去洪崖鼎竈荒。王濬壯猶沉鐵鎻，庾公清興據胡牀。分明往事都如夣，愁對青天雁幾行。

其五
高樓獨上倍悽然，旅處懷歸日似年。雲夣地卑時有樹，洞庭波濶更無天。臨流賈舶争祠祭，隔院人家自管絃。未肯代人條國事，新豐孤客有誰憐。

江夏送客
鄂渚送歸舟，蒼茫江漢流。人當幾歲别，雨爲一朝留。碧草餘春色，隂雲結暮愁。孤帆忽不見，悵望武昌樓。

送徐鍾山歸黄陂
懷歸有夣到鄕林，怨别無情對遠岑。漢水倒流才子氣，楚雲重結故人心。可能入世躋虞夏，聊與推窻論古今。他日相思得相見，更應同醉卧花隂。

秋夜武昌樓送客
江水交流地，高樓月倍明。烏啼漢陽樹，人去武昌城。惜别當秋夜，傳杯欲二更。臨岐無復語，遥望不勝情。

登大别絶頂有懷張聿脩
故人歸去楚江隈，自閉衡門長碧苔。聚散無端環易轉，升沉有定命難回。洞庭積水粘天起，衡嶽高峯拔地開。惟有相思未能見，憑闌終日獨徘徊。

荆州道中次韻奉酬學使陳公
又離武昌郭，黄花送客舟。荆門遥指䖏，漢水始波秋。三楚多名士，同心是勝逰。旅懷消不盡，乗月覓邨篘。

夜渡長湖
積水與天接，秋雲作暝隂。驚波半夜伏，明月在湖心。舟子相呼起，勞人旅思深。未知登彼㟁，飄轉到如今。

懷左暘照
傷春情緒比悲秋，况復春深感昔逰。燕市荆高成往梦，龍山花鳥動新愁。還家幾歲忘郷里，（古樂府：「還家問鄉里。」暘照歸桐城，而妻室在京，故戲之。）把酒何時上驛樓。可惜白頭無賴藉，片帆風雨在荆州。

懷姚南青
情親手足並垂髫，路隔東西相望遥。放逐汝能官屈宋，乾坤吾自老漁樵。龍舒地僻繁花發，荆楚春深積雪銷。擬坐書窻同剪燭，離魂飄蕩不堪招。

荆州送别迮四耕石
我唱荆州樂，君爲吳會吟。分飛雙燕羽，同患故人心。水到五湖濶，山連西蜀深。憑教詹尹卜，那得判升沉。

送人還蘇州
鄧尉梅花發，吳江春水生。歸來三載夢，長憶闔閭城。一送孤帆影，重聞暮雨聲。依依葭菼外，悵望有餘情。

舟上十二碚
突兀臨江石，中腰棧道横。微茫看線縷，宛轉學蛇行。牽挽舟人力，艱難旅客情。因知五丁鑿，一半在天彭。

郢中
漢水奔流急，荆蠻壤地存。章臺初起日，意氣小中原。故苑成官道，荒城缺女垣。空餘雙石獸，藉草寂無言。

陽春臺懷古次韻
故郢高臺雪後來，楚蠻形勝此遲回。舉勞壤接荆山僻，觀政風兼濮地開。最恨不從陳軫計，秪今誰是屈平才。興亡萬古皆陳跡，漢水蒲陶自醱醅。

再次前韵
前代銷沉後代來，高原獨上重低回。山盤鳥道三巴出，水散蠻溪百粤開。楚國雲霞多古色，江天草木憶騷才。羙人未許傷遲暮，聊輟行吟醉綠醅。

蘭臺
高臺下瞰野烟空，千載蕭條舊楚宮。落木久悲騷客賦，披襟猶快大王風。鳥啼夜聚鴟鴞侣，花落春餘枳棘叢。何止周秦一興廢，莫將心事問漁翁。

寄張愷似檢討
淹留東閣跡猶存，骨肉交期盡九原。宿草何能教止哭，巫咸那肯問銜冤。居廬依舊屏肴酒，（尊府居䘮盡禮。）毁性終思侍凊温。（太夫人在堂。）千里此時徒極目，亂山殘雪過荆門。

寄葉書山
十年相憶各天涯，南北周迴故背馳。（余以經學應舉在京，值書山視學貴州、湖南時。及彼事竣北上，余又在湖北學使幕中。）市井豈知丹篆梦，旗亭争唱白雲詩。花深冀野三山路，雪下荆門兩鬂絲。未識此身何處置，飄颻空望鳳皇池。

懷倪司城
當年携手在燕郊，秋滿盧龍塞木彫。終日高歌凌碧落，有時被酒舞淸宵。於今還往惟三户，囬首鄉關隔九霄。欲過㶚陵同買醉，漢家矜重霍嫖姚。

襄陽道中次韻
襄陽在何處，月下且乗船。漢水連天碧，鐘聲出寺圓。真龍終已矣，雛鳳故逌然。自分蠶今老，將因作繭眠。

次襄陽道中觀燈韻
楚地春偏早，羇人空復情。鹿門何日到，漁舍幾回更。燈火無殊俗，蠻歌覺異聲。今宵應不寐，漢水月中明。

鹿門山次韻
鹿門忽在望，秀絶未能攀。人說襄陽老，隱居於此山。問之無故宅，惟見水流閑。因誦夜窓句，凡詩欲盡删。

鹿門山懷古
鹿門山色碧巍然，北望隆中地勢連。可惜卧龍空得水，傷心雛鳯已無年。三分鼎足終陳跡，再世豚兒不象賢。借問襄陽耆舊内，肯令州府污行纒。

襄陽春日
襄陽春日長，愁對是滄浪。流急轉嗚咽，鳴聲斷我膓。飛花復飛絮，垂柳更垂楊。持此芳時恨，遥傳到故鄉。

春日書感
征衫染盡道塗塵，白社雞豚愧比隣。名字少年誰識我，文章老去不如人。黄花野寺風吹髩，碧草湖橋雨墊巾。自覺情懷非徃日，更增憔悴入新春。

次朱葯岑花朝韻
遥山憐積黛，老眼惜籠紗。夜雨重重樹，春晴處處花。紅塵難自浣，白日忽將斜。更鼓襄中柁，何如海上槎。

峴山懷古
擁旄持節鎮荆州，江漢民心次第收。開府閣門希虎士，平吳勳業自狐裘。豈關石闕傳方遠，須信金環致有由。時代銷沈陵谷變，秪今羇客淚還流。

登峴山次陳伯思韻
我懷羊太傅，出郭意茫然。白馬緣微徑，黃花滿大田。山空惟寺在，地實以人傳。欲取碑文讀，蕭條有斷烟。

襄陽風雪懷姚姬傳
年少辭家悵獨居，遠游蹤跡近微閭。感時莫憶楊貟外，弔古應悲樂望諸。燕地夣魂長傍汝，楚天風雪眇愁予。何時僦屋相隣並，晨夕過從共讀書。

懷張京望
都門送别慘襟顔，三載相思旅舍間。來往不離襄漢水，夢魂飛過穆陵關。狂言磊磊君如舊，老態遲遲我倍艱。何日醉眠還共被，更携蠟屐向龍山。

懷方篠坡
不見坡公又五期，却思同學釣逰時。荒荒汝目幾無見，種種予顛半是絲。敢信逢罹惟我軰，（時聞令弟副使凶問。）何堪得意盡童兒。明朝獨鼓襄江柁，愁對江邨弱柳垂。

舟發襄陽次韻
楊柳麴塵絲，夭桃花幾枝。人辭襄水曲，舟發峴山時。外地長爲客，中心有所思。畫圖紛滿眼，愁絶不成詩。

雨中灘行次韻
昨聞舟子語，來日路行難。我坐奔瀧裏，翻同止水看。穠花都帶雨，弱柳可禁寒。剩有傷春淚，銜之未忍彈。

懷鮑歩江
悵望江天起暮雲，故人消息寂無聞。歲星難飽一囊粟，韓愈終傾萬丈文。沽酒塲邉應缺我，落花時節每思君。會過揚子烟波路，同結焦巖鹿豕羣。

懷郭昆甫
立身早已邁羣賢，蹇足何由得並肩。人老貞元曾幾載，官卑博士更三年。時流大笑爲師意，我軰空悲祭女篇。（昆甫連䘮子女。）感事急思同一醉，薊門回首隔風烟。

仙人渡次綦鼇翥韻
仙人縹緲今何處，渡口居民競渡時。水勢緃横衝石起，帆形咫尺到崕遲。層巒夜雨堆爲雪，短髩春風颺作絲。老去莫嫌行地遠，溪山名勝在於斯。

均州道中
南客懷歸梦欲闌，西風吹髩雨初殘。連峰對嶺均州路，噴雪轟雷亂石灘。鷗鳥引雛隨浪轉，人家結屋傍厓寒。沿村花柳争明媚，且拭征夫倦眼看。

初見武當山
經年局促走荆關，驛路紅塵忽破顏。碧玉一圍襄漢水，青蓮千尺武當山。輕舟過去灘聲轉，野老行來㡌影閒。乗興欲登金頂上，少年誰與共躋攀。

望武當次韻
碧濤天際倚天奔，天柱通天自有門。真武威名傳去遠，仙靈窟宅古來尊。當時早悟磨鍼力，此日空㝷盖殿痕。欲上層巔慚老蹇，夕陽飛鳥下遥邨。

均州晚泊
早歲漂流備險艱，即今行盡楚西關。路經水折山廻處，人在飄風驟雨間。萬里勳名空夙願，一時鬚髩已俱斑。短篷夜泊均州㟁，烟火微茫古戍閒。

過遠河灘次徐我非韻
高天過雨碧溶溶，遠近羣山著色濃。亂石中流蹲馬象，桃花三月起魚龍。波濤忠信平生杖，道路奔馳四海踪。愁絶酒家無處問，清明時節恰相逢。

清明日龍灘阻雨次徐我非韻
遠逰不憚履頻穿，怪石臨流夜泊船。桃粥採香寒食後，紙灰吹淚墓門前。迎風堤柳多情嬝，帶雨山花作意妍。惟有羇人無藉在，蕭條終日對新烟。

晚入鄖陽界
烟霧濛濛黯不開，扁舟風雨罅中來。窻間過眼林巒好，枕上驚心霹靂豗。（前夕大雷雨雹。）半世光隂成噩夢，百年勳業等浮埃。於今重作西征賦，愁對滄浪兩髩催。

鄖陽道中
三春風雨無休歇，一夕憂思兩髩霜。山水情耽庸子國，乾坤身老楚人鄕。夭桃綠柳增新態，破㡌青衫只舊裝。搔首征途長歎息，那堪邨舍日荒凉。

蘭花次韻
誰憐幽隐暗培栽，春暮穿林𩎕屐來。高士白雲長在嶺，無人空谷自蒼苔。一時草茁㝷常伴，九畹風微寂寞開。須信國香傳播遠，孫枝仍是不凡才。

鄖陽寄鮑歩江用前韵
幾年良友苦離羣，難冩心情一寄君。縱酒可無劉處士，稱詩長憶鮑參軍。餘酲稳卧三竿日，逸氣終成五色雲。我自獨逰穈子國，桃花春暮落紛紛。

懷姚姬傳
不見情親數暮鴉，逰從猶記在京華。持杯共對金臺月，閣淚同看古寺花。歸去龍舒人似玉，棲遲梁宋我無家。如今涿鹿遥相望，庸子江頭落日斜。

鄖陽客舍
莫作鄖陽客，鄖陽春色新。猿聲并鳥語，愁殺遠逰人。故里未能去，他鄕誰與親。閒階芳草色，相對淚盈巾。

次朱葯岑瓶中海棠原韻却增二韻爲戯
珠箔中間寳鴨傍，柔姿嬌態最難詳。朦朧帶暈初驚睡，淺淡垂衣欲缷粧。醉後玉環非有力，舞來飛燕不生香。穠華豈合輸桃李，脉脉相看枉斷膓。

鄖陽眺望
客程匆遽少登臨，此日蒼茫故里心。國到麇庸知地險，舟行沔漾覺山深。秦關樹引西天碧，蜀道雲凝萬古隂。最是蠻荒殘剩處，蕭條極望一長吟。

雨後
黎子山前白日斜，武陽洞口水流霞。雲隂一片飄爲雨，桃李千邨盡著花。上下古今餘短髩，東西吳楚只浮槎。他時身入漁樵侣，太息吾生信有涯。

書感
何當縱翼至窴顔，緩帶長歌入漢關。隐遁舊思金馬署，淹留今在石雞山。終風暴雨常相聒，杏蕊桃花只自殷。馬革裹尸男子事，書生何事欲生還。

懷方頌椒
地接荆吳路未多，羇人相望隔銀河。鄖陽夜雨淹危石，彭蠡春風起怒波。人是飄零天已定，相當貧餓汝如何。何時却得歸田舍，尊酒連牀一笑歌。

舟發鄖陽
旅館初停梦寐驚，入舟廻望不勝情。登墻窺我夭桃色，繞樹争巢衆鳥聲。（時隔院桃花一枝斜壓墻上，並鷹奪烏巢，皆實跡也。）漢水急流勞遠送，襄山如舊喜相迎。此生可有重來日，黯澹浮雲暮自橫。

下灘次韻
同人思共濟，動色說三灘。瞬息輕舟下，朦朧午夣殘。在兹心不畏，如是物齊觀。幾日芳春老，槐隂漸欲團。

次均州
再到均州宿，依然舊路過。水聲前日壯，山色暮春多。今古只如此，乾坤入浩歌。扁舟與短髩，鷗鳥奈人何。

光化道中
東風摇颺燕飛斜，倐忽扁舟去路賖。垂柳亂飄三月雪，小桃猶放晚春花。不辭碧水長爲客，無奈青山總似家。肻信歸來終有日，驛亭沽酒是生涯。

穀城道中
小住鄖陽一月期，輕舟南下疾於馳。豈知水態山容外，猶及花黄麥緑時。好鳥似筝還似笛，垂楊飄雪復飄絲。風光記得曾逰處，獨對旗亭有所思。

再到襄陽
荆襄形勝古今聞，漢晉名賢出處分。高枕欲招龎隐士，征南猶憶杜將軍。鹿門望去青於染，嶓冢流來碧似雲。一歲重過真自媿，非商非士旅人羣。

哭郭昆甫
莫怪乗雲去，人間無此人。餘生惟我在，未死與誰親。志業留孤幼，文章䕶百神。他時看氣象，應在尾箕辰。

其二
别離逾一載，言笑耳長留。遂隔死生路，真知人世浮。交游看漸盡，天地總如秋。剩有招魂計，茫茫何處求。

登大别山
漢水歸江處，今人弔古時。山川長浩渺，世代累遷移。已見吳旋㓕，仍聞楚不支。慿高灑清淚，日暮更何之。

登樓
洞庭彭蠡白波連，江漢交流赴海壖。更上層樓高處望，茫洋秋水浸南天。

有歎
列郡山河阻，依人出入勞。長嗟一身困，欲問九天高。曉日雲孤駛，秋風木怒號。百年隨過隙，那得比鴻毛。

琵琶亭
獨上孤亭坐，匡廬屏障開。蒼茫彭蠡水，流合大江來。六月凉風會，千年往蹟哀。如何商婦曲，猶得表崔嵬。

海峰詩集卷十一　今體詩六
奉次楊玉峯中丞省災勘工因登招寳山原韻
仗鉞東行建國謀，登高望遠極平疇。旌旗日月紅雲合，宫闕金銀碧海流。圖畫瘠捐歸奏議，挽回枯枿上春洲。怪來詩思非人境，曾到仙居十二樓。

旅館次竇西堂韻
鄕關容易去，日月苦難居。地入甌閩界，人當朽病餘。飄零孤客淚，斷絶老妻書。何日休彈鋏，歸來食有魚。

月夜過釣臺
絲髩飄零愧不才，輕舟摇過子陵臺。如何牛鼓山前月，也到錢塘江上來。

送褚虞諧還蘇州
治行將適越，轉櫂旋歸吳。缺月斜暉暗，寒江病客孤。情猶深碧玉，興已盡西湖。未識從今去，重教執手無。

甌江寒食次施亦符韻
腐儒無置處，羇客負良辰。野哭千山暗，蠻歌百越春。俗非寒食舊，花對白頭新。試上高原望，纍纍盡鬼燐。

送竇西堂歸東武二首
携手燕臺日，回頭近十年。履穿伊闕洞，衣濺石梁泉。並轡春騎馬，連檣夜泊船。如何舍我去，惨澹向秋天。

其二
衰老猶爲客，蒼茫送獨還。輪蹄三楚路，風雪九仙山。地到東溟盡，花開故國閑。翻飛應更遠，何日復追攀。

送張五二首
西湖十日雨如塵，雲暗江橋霧隐津。正是客心悽斷處，那堪重叠送歸人。

其二
山堆澹碧水拖藍，長憶高堂白髪鬖。不爾但憑相愛慕，爲君僦屋住江南。

送竇天如
扁舟容與浙江潮，行盡西湖處處橋。雁蕩共探龍窟水，天台同仰赤城標。牽衣一别關河濶，屈指重逢歲月遥。安得人生如鹿豕，參差鴻燕是今朝。

西園詩次張竹君韻五首（江隂學使院内。）
老樹臨流似卧龍，輕舟穿過一重重。翠禽忽起衝人去，新綠滿衣隂未濃。

其二
水雲寂寂釀春隂，孤鶴長鳴傍碧潯。却與寺鐘相和荅，一時清響動園林。

其三
說有談空借箸前，桃花林外颺茶烟。車聲恰繞羊膓坂，稳坐團蒲自聼煎。

其四
待兔從來忌守株，真看天地是蘧廬。盡通内外除屏障，收取江山作畫圖。

其五
舊事春申異所聞，小山城北尙名君。茅亭盡日風吹雨，著色南宗望不分。

重午西園絶句三首
五絲續命舊相娱，誰把珠囊餽老迂。身是太平牧犢子，年來不用辟兵符。

其二
曲沼澄流映綠蘋，舫齋花礎半沈淪。蟾蜍千歳全無角，踞坐公然不畏人。

其三
安石榴花闘火光，家家門巷艾人粧。科頭静坐長林裏，新笋隂齊老竹行。

懷跂三二首
春事行將盡，窮愁近若何。文章千刼在，天地一身多。霽嶺舒微靄，風江湧怒波。思君獨不見，竟夕對明河。

其二
南國交逰滿，如君愛我希。異書同討論，深夜閉門扉。釣瀨乗風往，瓊臺帶月歸。肯教重適越，應得暫相依。

哭施亦符二首
秣陵楊柳暗，携手訂前期。一别成長往，浮生信有涯。白頭違老母，黄口剩孤兒。身後門閭在，何人爲䕶持。

其二
老去賔朋盡，如何更哭君。平生心似水，對我氣如雲。駿馬方思秣，冥鴻忽䘮羣。夜臺無狗監，誰識長卿文。

題惲壽平所畫花卉五首
其一　琳池戲魚
影娥池水碧涵虗，潑剌金鱗射日初。我亦居然濠濮想，未知魚樂我何如。

其二　棃花夜月
春風澹澹雪枝舒，夜月溶溶璧彩虗。四卷纎雲天似洗，水晶宮裏素娥居。

其三　折枝荔子
顆顆珠囊綴火瑰，玉膚端俟絳襦開。平生雅善文園病，誰與瓊漿觧渴來。

其四　鴈來紅
碧天寂寂鳫初來，摇落愁看白日隤。猶有殘芳傍籬落，幾行紅艷挽春回。

其五　墨菊
冷香瑩淨比長松，畫手傳神墨點濃。猶恐金英呈秀色，更從老圃淡秋容。

題王翬所畫山水五首
其一　梅花書屋
寒梅繞屋影扶疏，中有幽人坐讀書。不管層氷兼積雪，早將春色到茅廬。

其二　夏山雨霽
白雲迤𨓦到空斜，雨過迴塘淺漲沙。向夕卷簾殘照歛，南山晴翠落檐牙。

其三　秋山行旅
秋山磊磊樹交加，行色蕭條落日斜。五柳門前無恙在，爲誰漂泊到天涯。

其四　蕉窻讀易
書生皓首兩眉龎，坐挾陳編意未降。樓鼓三撾燈火暗，雨聲喧到讀書窻。

其五　大癡秋山
落筆雲烟入妙來，富春山水畫圖開。征帆曾挂凉秋月，夜泊嚴陵古釣臺。

寒山寺
青楓江上暮啼烏，漁火蕭條客興孤。不見寒山寺何處，吹花風裏過姑蘇。

姑蘇
吳亡越覇幾經秋，范蠡平生善自謀。一與西施同載去，更無人作五湖游。

吳淞道中二首
吴淞江水遠蕭條，曾曵雲帆過畫橋。十二年來重繫艇，不聞池館夜吹簫。

其二
霸氣東吳成燼滅，芳顔西子久塵消。惟餘幾曲枝江水，終古無情赴沃焦。

崑山
日月奔忙似跳丸，十年回首幾家殘。縣城西北崑山色，頭白重來掩淚看。

皋橋
長堤迤邐接雲霄，碧水輕鷗去路遥。欲問繁華舊時事，泰娘不見只臯橋。

松江使院
桂枝梧葉滿窻前，借問朋交半九泉。猶記雲間當日夢，三更風雨對牀眠。

機山
陸家兄弟有鴻才，入洛光榮世共推。可惜原無一雞肋，如何鱠羙不歸來。

過無錫
征途西指海雲還，烟水微茫雉堞閒。髣髴三生十年事，半帆斜日九龍山。

赴黟縣
惨澹趨程急，崎嶇怨路長。青春成過客，白首向殊方。志業全蕪没，朋交半死亡。更聞猿嘯苦，淸淚不成行。

過陽棧嶺
新安蹊路僻，高入五雲中。窄澗逥相越，連巒罅忽通。人行森木頂，鬼語暗篁叢。死去㝷常事，誰憐鶴髮翁。

獨宿
天風吹槲葉，半夜落秋聲。獨宿重門閉，悽然泣涕横。古人嗟不見，今世竟何成。瞬息百年過，無能暗自驚。

遣懷
老儒無舊業，聊借最卑枝。一旦驚還定，三年冗不治。山深多獨徃，地僻少人知。得意休相羡，餘生能㡬時。

遣悶
壯懷消爍盡，作客任西東。白首窮山外，青春噩夢中。落花輕著地，餘雪亂隨風。試問英雄軰，何人竟立功。

爲客
一世終爲客，家山不教歸。青天初志在，白髪此生違。萬翼皆雌伏，孤翰獨怒飛。誰云沉冥者，猶自歎無衣。

獨立
獨立身將影，相看淚滿衣。九州逰欲徧，半世客無歸。親故來書少，漁樵寄跡微。飃飃辝樹葉，故故傍人飛。

釣臺
萬古桐江水，東流不住聲。可憐江上月，猶似漢時明。我適乗舟過，因懷出世情。殷勤一杯酒，滿酌爲先生。

林和靖墓
碧水蒼山野外情，神寒骨冷氣崢嶸。真仁渾噩稱平世，梅鶴優㳺過此生。别苑樓臺新締搆，茅廬井竈舊經營。行人再拜陳蘋藻，惨澹雲烟盡日横。

焦山
焦阜遥連灔澦堆，烟波萬里共瀠洄。青山夾㟁如奔馬，爲送岷江到海來。

登樓
無家常作客，多難獨登樓。楚越千秋事，江湖一葉舟。雁將鳧是侣，身與世俱浮。極目寒山外，悽然涕泗流。

次韻姚姬傳送左仲郛之金陵屬其見訪之作
囬首鄉園望不分，千峰迢逓帶斜曛。片帆天外誰憐我，明月窻前縂似君。朔雁幾傳求友字，西風曾送渡江雲。那堪獨宿南朝寺，四壁蟲聲五夜聞。

其二
蕭瑟平生最惨顔，敢矜詩賦動江關。行抛姓字漁樵外，一任浮沉天地間。身逐盟鷗親野水，心隨夣蝶戀家山。何時歸作龍眠老，比舍敲門數往還。

燕子磯
王謝烏衣巷，朱門日月輝。六朝流水盡，燕子過江飛。帝苑生春草，漁邨藹夕霏。畫梁巢尚在，漂泊幾時歸。

莫愁湖
不識女兒面，如何名莫愁。蛾眉當二八，已作十分秋。柳葉層層裊，桃花片片流。今宵判不寐，膓斷碧溪頭。

臺城
南朝灰燼滅，猶見舊䑓城。翰墨争爲事，多羅不住聲。龍盤真有象，鬼餒漫無情。剩有長江外，浮雲盡日橫。

邀笛步
桓伊吹玉笛，自奏寂寥音。一曲隨流水，何人知我心。秪今荒㟁外，惟見落花深。借問相邀事，雲烟不可㝷。

青溪小姑祠
不知何代女，猶以小姑名。有目都能見，無郎過此生。青松長拂欝，白石自晶英。待得生初月，飛騰上玉京。

張麗華祠
廟枕青溪側，芳顔闘曉霞。秪今溪畔樹，大半玉爲花。一死消塵刼，三生長詬車。舉觴遥酹汝，身未到隋家。

桃葉渡
最憐金粉地，桃葉復桃根。相送蘭舟晚，春風江上邨。每緣新别苦，重憶舊歡繁。莫畏歸途阻，迎來已到門。

後湖夜坐
落日浮雲盡，湖光四望開。空明千萬頃，一片月初來。坐久見魚躍，宵深聞雁囬。不知寒露濕，猶待曉鐘催。

北極閣眺望
磊落登高地，蒼茫望古辰。山川連楚越，世代歴梁陳。龍虎開宮闕，風雲䕶縉紳。如何百年内，空復泣遺民。

重登北極閣
日月前朝逝，江山故跡留。騰身攀北極，舉目盡南州。霄漢層䑓迥，風烟萬井浮。茫茫感身世，泣涕欲横流。

登清凉山
南國偏安地，干戈幾驛騷。江連三水濶，峯斷二梁高。日月窺哀壑，魚龍舞怒濤。功名何足計，囬首一鴻毛。

雨花臺
不知高座寺，直上雨花臺。宮苑餘荒草，乾坤幾刼灰。壯懷春水漫，華髪夕陽催。欲問翻經處，前朝逝不囬。

采石太白祠
門外長江水，蒲桃正醱醅。遥呼東海月，飛入酒尊來。此日尚崇祀，當時誰愛才。巍峩遺像在，寂寞碧山隈。

天門山
終古岷江水，東奔向沃焦。流來南國恨，散作海門潮。相對蛾眉晩，迴看灌口遥。不知津渡日，曾見鬼神朝。

蟂磯
三國亡來久，夫人廟獨存。河山經百戰，事業少中原。惨澹南朝地，飄零蜀帝魂。祗今祠樹上，晨夕野鵶喧。

哭迮耕石
俊氣嗟誰繼，貧交看漸無。九原猶有路，四海總窮途。天數殊榮辱，人心判哲愚。詩書遺論在，風雨此身孤。

哭吳大椿
瓊杯青玉案，醉飽十年深。聚處兒童慣，離居老病侵。欲從新識面，重覓舊知心。斯世茫茫内，浮雲何處尋。

昔遊
漂零無定在，南國久棲遲。泝水窮吳楚，登山指晉隋。英雄紛戰伐，里巷積瘡痍。世事長如此，人生自可悲。

宿山寺
古寺一僧住，空山孤客來。禪扉懸絶壁，野月上荒臺。地迥星辰大，宵深鸛鶴哀。忽聞淸磬發，欲去重遲囬。

赴安慶書院
飄泊終無定，翻教去歙山。衣冠看少俊，衰老愧容顔。儒術誠何補，師資徑欲删。何時脫巾襪，襏襫向田間。

過大鴻嶺
西滙成彭蠡，東流合會稽。一溪通地脉，萬嶺造天倪。舉手星辰近，囬頭日月低。驅馳窮早暮，衰老意悽迷。

登大觀亭
孤亭臨四野，老眼上層梯。水樹千帆亂，雲烟萬嶺低。郷關今重到，景物昔都迷。烏鳥知余恨，偏來傍耳啼。

七夕
經歲長離别，芳心久欲灰。猶存兒女意，一夕渡河來。素月銀鉤挂，紅雲繡幕開。今朝天色好，喜氣到中台。

八月十五夜
今歲中秋月，相看皖水涯。無論遠與近，終是不還家。藐爾一身在，蒼然兩鬂華。漂流本天命，老去發長嗟。

九日
客途逢九日，古昔有登高。可惜衰遲甚，空嗟跋履勞。秋雲紛漠漠，朔雁正嗷嗷。欲買滄洲棹，浮游任所遭。

再登大觀亭
皖公山下楚江囬，萬里秋隂欝不開。低壓平蕪天盡處，兩行秋雁向南來。

對月
到處有明月，相依不忍離。憑君光似水，照我髪如絲。露入叢篁重，風來暗牖遲。故園秋夜永，應在未眠時。

和顧蘭畹逰焦山
漢有隐淪客，門迎滄海潮。一卷太古石，今日尙名焦。花木離宫壯，烟霞佛屋饒。欲將流水意，嗚咽問前朝。

和蘭畹登金山寺
天開吳楚畫圖雄，振策危磯逼太空。江海波濤環梵刹，樓䑓金碧起龍宮。雲間一塔秋懸日，户外千帆晚颺風。無數蛟魚蟠足底，聼歌如識白頭翁。

清水塘
事往城池在，年深棟宇荒。全家俱赴水，異代逈生光。浩氣充儒服，頺垣壓女桑。白頭甘濩落，懷古意蒼茫。

贈陳世扶
之子瑶林樹，前賢讓後來。淸風周雅韻，白雪楚騷才。古劍牀頭挂，寒梅屋角開。幾時尊酒共，携手上蛟䑓。

夏日雜感二首
意氣虹霓横九州，探丸提劍出遐陬。少年自許乗鼇客，老去難封定遠侯。皂筴樹間方結夏，黃榆關外欲防秋。驚心羌笛征人怨，五字吟成抵坐籌。

其二
問訊烟霞久閉門，壯心銷盡敝軀存。病餘屢緩東陽帶，賓至誰空北海樽。殷殷蚊雷轟白晝，翩翩蠓雪舞黃昏。赤欄干外陂池上，自折榆枝試水痕。

黟縣道中三首
東西南北久飄流，垂老翻成石室囚。畫虎慣看投俠窟，探珠誰觧詣安邱。白雲斷隴孤邨暮，紅葉高崖萬壑秋。饑走荒山聊復尔，㡬人身襲富平侯。

其二
懸崖㳫嶂路悠悠，出没風烟四望周。八百關河都置掌，三千世界一囬眸。鼠肝自笑呈身細，蚊睫誰知寄跡幽。只合飄零憑白髮，漫思歸計老菟裘。

其三
荒墟牛健乳鴉嬌，掩冉春光上麥苗。山路晚風花片片，驛門殘照馬蕭蕭。吳霜點髩覊心切，楚火明林望眼遥。至竟封侯非燕頷，故園生計在漁樵。

春日雜感十一首
蒼蒼圓葢共陶鈞，鷁退鵬鶱致不匀。謝氏庭階多玉樹，楊家門巷十朱輪。分非鷺冕同趋客，甘作牛衣對泣人。萬事浮雲非有凖，餘生過鳥復誰嗔。

其二
臘鼓喧春百卉榮，叩高鑚策欲何營。偶當水抱山環處，聊作花潭葉嶼行。敢望芥薑煩地主，終期麯糱致門生。此身自笑如絲挂，一任顛風自送迎。

其三
豪家百鳥和春聲，酒敵棋朋劇戰争。梁燕幾囬觀勝敗，野鳩何事管隂晴。鏤成玉楮三年久，徙去南溟六月程。天定勝人非一日，吾生自合學無生。

其四
風物繁華憶帝京，香車寳馬暗塵纓。買來乙夜看燈候，偷得前宵奏笛聲。去國越人顏有喜，傳經劉向恨難平。也知大造無私覆，花柳欣欣盡發榮。

其五
驚沙乍起晝溟濛，花事匆匆一夢中。從古幽燕多朔氣，至今恒代有遺風。無端割耳乖龍困，大抵憎蘭猘犬同。一自蹇驢南竄後，萬山深處注魚蟲。

其六
高樓獨坐每斜暉，春到鄉園有夢歸。燕不生人常對語，鳩將逐婦暫孤飛。時披玉笥探風角，肯抱金籠放雪衣。二十餘年客京洛，漫勞龜策早知非。

其七
百年岐路總蒼茫，悔逐單車赴洛陽。指惜一彈躭酒聖，肱慚三折媚醫王。殺青几上斜曛透，生白軒中午夢長。莫道空山少人跡，桃花深處有漁郎。

其八
月寒日暖各匆匆，手種緋桃二載中。夜雨染成千畝緑，東風催出一稍紅。乾坤汗漫傷浮客，歲月蹉跎愧老翁。莫把春光輕棄擲，酒爐沽醉與誰同。

其九
韓愈文章舊滿家，新生燕雀噪檐牙。愁從異地過寒食，愛對寒山看晩霞。鉢載長腰雲子飯，甌擎細爪雨前茶。從來苜蓿供嘲笑，風味年時倍覺嘉。

其十
英年意氣與山高，轉眼皤然白髪搔。橫槊賦詩才已盡，㩀牀吹篴興猶豪。驚蛇自分行趨壑，炙轂何緣更出膏。慚愧堂堂標質在，衆人雖醉肯餔糟。

其十一
閒傍雕楹側㡌檐，桃花如醉雨亷纎。談經竟日惟披褐，作苦何人問織簾。粟不療饑慙市隱，貲無可入慕郎潜。百年身事都如此，晚節休勞季主占。

宿山寺
一燈明净室，孤客卧僧廬。暁霧山開䖏，高松露滴初。脫巾懸石塔，扶杖入雲墟。願識無生意，重繙貝葉書。

初月
初月西南角，生明猶未完。照難盈手攬，纎愛兩頭看。露坐秋宵永，風來病骨寒。更籌時斷續，河漢漸闌干。

憶山居
淸泉流不息，朗月意相親。永夜空山靜，青燈夣古人。浮生皆欲貴，吾道在居貧。莫謂躬畊苦，前修是有莘。

天門山
僧家躭宴寂，精舍壓厜㕒。梵響浮林杪，經香溢殿帷。雲生趺坐䖏，月照獨行時。欲究楞伽義，先籖二百疑。

出世
出世初求道，經天偶著文。汝休驚馬隊，吾已入羊群。渺尔泉歸壑，悠然岫出雲。希聲原自閟，豈合衆人聞。

山行
啼鳥四山静，落花千澗香。路隨巖曲轉，愁逐水流長。志業歸頺廢，形容劇老蒼。永懷垂釣侣，相與濯滄浪。

遣意
卿相不相識，長歌輦轂旁。文章空後世，事業想前皇。使酒情悽斷，稱詩氣激揚。如何當此際，獨自聼寒螿。

訪山僧
偶尋開士侶，策杖恣經過。浄室懸青漢，踈鐘出碧蘿。偈成雲滿岫，機息水無波。稽首空王足，人天義若何。

送孫明府遷任鳳陽四首
循吏聲名動九閽，通才驥足豈辭繁。暫移黟邑神明宰，徃霈鍾離雨露恩。夜月多游濠水上，春風囬憶小桃源。甘棠一體留遺愛，召父淸規兩地存。

其二
地逐名賢到處嘉，青山同雨未爲賖。已求勾漏千春藥，更種河陽一縣花。披典獵微綿古綆，摛辭狀物發天葩。恢恢仍覺多餘地，盡日垂簾晚照斜。

其三
送歸千里淚痕滋，東閣攀登㡬歲時。把酒聼歌花似錦，論文起舞月如規。最慙倒屧迎王粲，何啻逢人說項斯。誰料賢豪不常聚，星離兩散各天涯。

其四
登山臨水漫嗟吁，浮世行藏本自殊。努力君爲新令尹，驚心我是舊樵夫。將歸翠巘同薪采，那得青雲逐步趨。今日慿高聊北望，殘霞秋樹遠糢糊。

聞雁
高天有鳴雁，孤客正登臺。一片悲秋氣，蒼茫塞外來。西風吹白髮，黃葉覆蒼苔。何必庾開府，江南賦獨哀。

病中書感
未遂平生志，空山寄此身。詩書方入夢，老病已侵人。獨坐悲千古，長歌送莫春。欲沽花下酒，莫惜典衣頻。（後二聯一作「一息誰能懈，千秋未可論。從今憑懶漫，高臥過三春」）

宿文殊院
雙峰萬仞支天半，一徑千盤抵上方。燈火寂寥依佛座，星河低亞接繩牀。更無鳥跡凌空過，惟有鐘聲引夢長。從此俗緣都斷絶，騎龍深入白雲鄕。

和人過天門山
萬里岷江去不囘，雙峯夾岸表崔嵬。山川流峙今還古，吳楚東南闔更開。三月流光惟碧草，六朝遺跡有寒灰。莫言虎踞龍蟠地，會見降旛蔽日來。

題巴予藉梦遊黃山圖
我昔遊黃海，飄然履足輕。仙風扶兩腋，如欲上天行。一别八年久，囘頭噩夢驚。酒闌思徃事，惝恍不分明。

其二
爾住名山側，相違兩日程。常懷登覧志，勝踐卒無成。一夕神飛越，巖巒萬象呈。畫圖紛歴歴，悵望有餘情。

題車學博廻望家山圖
心在高堂上，身行廣陌間。一行一返顧，難别馬鞍山。子職狥微禄，親年擬大還。昔賢三釜樂，安用慘離顔。

正月一日有懷姚南青
故里千山外，新年一日春。風烟分兩地，老病逐羈人。寂處思同志，離羣願卜隣。茫茫斯世内，與爾分偏親。

懷姚姬傳
所居江水曲，終日俯滄波。但有白鷗侣，時聞漁者過。心都如槁木，病或似維摩。借問金門客，歸懷近若何。

觀劇
誰出修羅掌，能韜日月光。經營依市儈，舉止學迷藏。救餒誠無策，升階尙有方。不知天地意，都用戲爲塲。

深夜
深夜霜華净，憑高憶古人。艱危數口計，恐懼百年身。夜卧防新警，朝餐食舊貧。西鄰有田叟，不厭徃來頻。

歸家
客裏無生業，歸來竊自憐。江山猶故里，風景異當年。食盡肥間地，人爭嶺上田。依稀聞鶴語，髣髴共堯天。

月
朗月出雲端，更深露氣寒。宵光同隐映，人世異悲歡。昔記朋遊樂，今傷鬂髪殘。不知從此去，猶得幾年看。

喜雨
昊天施霈澤，頃刻起風雷。電繞千村暗，雲陰萬里來。大江聲似吼，茅屋勢將頺。今日行閭巷，逢人笑口開。

幽棲
幽棲江北汭，亂水滙成村。駭浪魚龍伏，空山鹿豕屯。異禽朝警夢，斜月夜窺門。漂泊迷生計，誰云拙養尊。

江邨
地勢蟠吳楚，江流變古今。曠懷千載事，遥集百年心。井里何能擇，烟霞尙足尋。秋來扶短杖，物外恣登臨。

江天
江天容偃仰，文史足嬉娱。勁翮鶱雲外，修鱗閟海隅。古人難重遘，薄俗久長吁。生世幾何日，相將逐畏途。

星雲
星雲光夾月，鬂髮白於絲。老去氣猶壯，憂來人莫知。螢輝時滅没，竹影乍離披。惟有彼姝子，西方繫所思。

哭姚南青
我歸值君没，無復舊知心。次第交遊盡，平生愛慕深。披文憐錦字，見月想芳襟。詎可重聞笛，從今罷鼓琴。

送汪紹鴻之京
三月黃鸝語，江村開杏花。春波欲没㟁，游子正離家。古道垂楊合，旗亭落日斜。念君生計拙，慘澹向京華。

曉望
水色兼天遠，秋光抱日空。高瞻千載外，肆志一邱中。許務元非願，皋伊不易通。白頭無僭想，常自祝年豐。