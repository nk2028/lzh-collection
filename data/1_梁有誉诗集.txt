蘭汀存藳卷一
雜詩
圓象無停晷，四序迭相循。曄曄春華敷，歘忽委埃塵。候蟲善審時，鳴烏常伺晨。如何建名士，遲暮多苦辛。衝波鮮安舟，岐路恒摧輪。順風響易遠，却行難及人。鐘鼎鐫峻功，竹帛垂逸民。静躁雖殊域，德業終同倫。慷慨感中情，高駕良可遵。

其二
我行彼中野，靡靡令心憂。四顧漭無人，但見林與丘。高臺多悲風，滄海轉洪流。走獸駭叢莾，號鳥求匹儔。顧兹震心魄，欲去將何求。古來賢達人，高視隘九州。若士處大荒，邈然誰能侔。阮生蓬池上，於世若雲浮。嗟哉愚蒙者，睠戀區中謀。雍門泣孟嘗，牛山悲爽鳩。闇彼代謝理，涖物恒（一作恐）怨尤。黃鵠摩霄舉，螣蛇乘霧游。斥鷃爾何陋，枋榆徒啾啾。知自有大小，達觀德彌優。

龝懷
玉露泫庭柯，龝思悠哉紛。輕條戢柔風，宻䕃垂層雲。蟋蟀鳴前除，鴻雁自成羣。悼往憂無端，感來緒難分。繁詞將焉陳，新知詎相聞。手結芙蓉佩，佇立清江濆。欲奏清商調，長空零㤗氛。

其二
空庭木葉下，薤簟新涼歸。纎絺屏龝笥，綸縞授寒衣。火流桂將歇，霜至蕙已微。信矣感物化，願言捐塵機。流塵生綺疏，懷痾臥虚帷。引睇碧雲盡，攬兹明月輝。賞心非徒然，悠悠寄金徽。

其三
夕霽凉氣發，曲房藹餘清。金風被蘭茝，白露浩已盈。宻林謝陽彩，叢薄隕芳榮。迅商無緩調，征鴻懷苦聲。物候既易感，神理固難名。漢陰甘灌園，鹿門事躬耕。金張逐丹轂，王貢彯華纓。由來事不同，各以性自營。伊予秉微尚，恬曠諧夙情。柱下明守雌，漆園持達生。緬懷昔人訓，煩囂秪自驚。

虞卿
列國亂無象，説客競馳軼。虞卿信豪舉，躡蹻售奇術。藉藉入趙來，英風孰能匹。高談析世紛，衆辨歘如窒。見齊功莫當，搆秦慮何宻。始獲雙璧酬，終居一城逸。誰悟論縱智，詎悔歸梁失。節高棄相年，書著窮愁日。嗟哉濁世士，狥時樹名實。榮臻朝享鼎，機伏暮塗鑕。何如舍之去，名成功亦畢。寄謝後世人，鑒觀存簡帙。

詠磬
製因無句巧，質從泗水旁。象物還同矩，論音本協商。治成觀獸舞，聲起應鸞翔。招僊鳴漢代，爲靈鏘魯堂。鴻毛説本誕，石室辨難詳。唯有升歌際，能爲衆樂綱。

送傅山人遊羅浮
僊山矗遐嶠，緼奇信靈造。晻靄蹴重溟，巍峩冠窮（一作穹）昊。陰室引陽輝，霧谷通霞島。玄溜澤難枯，炎林蕋還早。故鼎無畱丹，煑石有遺老。神境誰能躋，玄蹤爾方討。秘檢洞中尋，塵悰雲外掃。陟霄搴若華，憑崖掇朱艸。吹萬固不同，得一以爲好。嗤彼蜉蝣士，夸毗喪其寶。何當策茅龍，吸景滌幽抱。

同傅木虚黎惟敬遊白雲寺
拂駕凌松梁，捫蘿依化城。望窮飛鳥前，殿瞰翔鶤平。蜿蜿峰相拒，漫漫海東傾。乘危悵有閲，躭寂欣寡營。良辰值秋期，霧罷天宇晶。素想挹逸風，玄辨觸深情。八解云無端，六喻本來精。真如夙締念，妙覺願投誠。光閃金輪湧，心動法皷鳴。七燈韜晝熖，二鼠祛夕驚。浮歡空聚沫，沉照固無贏。業以清淨勝，理由冲寂行。靈氛欲有訊，相從究無生。

謁張丞相祠
開元治平日，英賢恣游衍。夫君匡屯器，憂國持先見。詎慙伊吕科，實冠東南彦。朝直承明廬，夕下金華殿。楚臣傷江楓，漢女悲團扇。而君復何爲，含情賦海燕。玉泉一以閉，微微市朝變。欃槍亘中天，長虵衂畿甸。金根入蜀年，空餘涙如霰。我本慷慨士，懷古歲方晏。野烟羃歷起，祠樹何䓤蒨。搴杜寄芳情，掇蘋羞野薦。高芬誰復嗣，舊葉遥奔箭。唯畱千載名，來哲同興羡。

登除州城樓北望
朔風吹遊子，寒城儵以眺。乘高勢嶔崟，獨客情窈窱。皇州在何處，雙闕峙天表。中原割霜雪，星日盪昏曉。雲氣莾空闊，一覽齊魯小。敗壁剥枯蘚，土壕聚寒鳥。北有古戰塲，落日行人少。跡豈陳項餘，鬬想晉宋藐。王霸代淪踊，今古誰能了。濁世事豪舉，轂擊咽爭擾。媸彼猰㺄子，原澤徒劉勦。西北風塵昬，閃閃飛白旐。萬金購謀士，千金購騕䮍。丈夫立功勳，無使殷憂繞。

濟上太白樓作
天寒霜雪繁，日没城上樓。樓中謫僊人，玉立横清秋。金龜换美酒，醉脱鷫鸘裘。玩弄青玉麈，長揖謝王侯。我來千載後，萬壑風颼颼。聞昔有丹鳳，不與凡鳥儔。朝食玉山禾，夕宿崑崙丘。銜圖將獻誰，鳴聲鏘琳球。始知空田雀，飲啄徒啁啾。營營媸青蠅，楚楚歎蜉蝣。請看黃河水，滔滔萬古流。

送傅木虚返閩中
遠遊返舊山，武夷何嶇崯。鑿户印壁峭，搴蘂歴竇深。浮雲足擬志，澄淵可比心。誰言鮮歡娱，丘中有鳴琴。誰言巖處劬，桂樹有清陰。玉茹供晨飡，祥風披夕襟。隴泉多異脉，谷鳥多殊音。嗟哉還山人，冲夷難具尋。班麟倘可馭，遲爾羅浮岑。

其二
瑶壇藴靈符，十秘何紛賾。玉洞憶僊言，千歲今始謫。天糜紫烟橫，地乳玄竅闢。驂鸞忽履漢，吸景盪精魄。欲探冷暖池，終訪金銀宅。何事呼林央，非必飡水碧。暫憇倐以歸，居然霄漢隔。願從九僊隱，愧無三鳥翮。何以表不忘，歳晚松下石。

遊僊
九州非我鄉，撰念凌蓬瀛。騰葢懸圃臺，投轡天墉城。紫府五香馥，丹丘四照榮。班麟何夭矯，青鳳來相迎。道逢王子喬，手翳芙蓉旌。靈風襲霓裳，邀我謁瑤京。天帝坐叢霄，羣真列兩楹。羽節自飄揚，衆樂鏘然鳴。授我飛龜訣，錫我玉室名。渴潄沆瀣漿，饑餌璚樹英。形忘思入玄，道在豈求贏。流覽神區盡，逍遥雲翮輕。棗花千樹結，桃核萬年成。海水揚塵竭，天衣拂石平。祈年本無分，望仙徒自營。寄謝樊籠士，那知遺世情。

結客少年塲
宛洛富奇節，荆魏重才雄。玉軸千金劍，錦勒五花驄。朝馳下蔡北，夕過上蘭東。朱家曾見待，劇孟暗相通。能使石飲羽，還驚日貫虹。身狥一朝諾，心期萬里功。交河冰雪合，天山烽火紅。骨都躪絶漠，谷蠡入雲中。結交思報國，揮袂遠從戎。旌拂星芒落，營開月暈空。廓氛澄瀚海，摧枯卷朔風。日出事擒敵，歸來還射熊。勇冠嫖姚幕，勳將定遠同。欣當漢道盛，行令胡運窮。共就長安邸，待拜未央宫。

黃司馬青泛軒
達人慕恬寂，開軒負西郭。芊綿引蕙田，逶迤通菌閣。積芳集隆墀，躭勝控遥壑。蘂氣通幽洞，湖光耿華薄。青桐帶露疎，翠羽衝花落。蜃月鏡疎櫺，鵬雲冠虚幕。真筌一以契，琴書聊爾託。鶴性在烟霞，鳳想存寥廓。即此頤深棲，陋彼郊居作。

遊白雲寺
崇岫控越徼，巍鎮峙郊甸。崒嵂億刼餘，𨔴遰百里見。踈嶺何岑峭，陽林鬰䓗蒨。峻擬元天平，俯闞海日炫。化城依層顛，拂策陟遥峴。逢槎舊術迷，遭石新磴轉。始至嵐陰豁，暫息厓光顯。露翳若木莖，風墮曇花片。鳥啼谷互畣，竹亞露猶泫。冲襟挹恬寂，素想協遊衍。静惟迦葉智，默遡龍樹辨。十喻總歸空，六塵原不昡。清朝意蘃凋，縞夜心蓮現。歲月紛逓馳，棟宇幾遷變。鶴往臺草荒，龍去井泉淺。刻桷鼯鼠啼，雕梁蛛網罥。感物置安排，看雲悟舒卷。結桂緒方遥，攀蘿情莫展。景協賞爲美，慮澹機自遣。願總塵外轡，謝此區中戀。

雜興
長安繁盛地，甲第盡王侯。珠履三千客，金鋪十二樓。向晚歌鐘歇，楊花起暮愁。

其二
鳴轘三輔客，挾彈五陵兒。報讎捐性命，狥國感恩私。鹿塞烟塵合，何時破月支。

送皇甫司勳謫開州
重淵産明璣，玄圃藴奇璞。君子抗高誼，信矣邁前躅。摛辭燦國華，矯迹薦朝祿。凄風倐以飄，江海變凉燠。空抱長沙悲，誰知郢人曲。茲焉總柔轡，謁帝際明淑。魏闕承嘉惠，漢畿行佐牧。我有盈樽酒，將子眺平陸。亭皋雲漸繁，河橋艸猶綠。客塗履澶淵，臨流想濠濮。紆組歎徒勞，川原曠英矚。鄒枚列彤庭，班楊侍華轂。淫滞非所嗟，宣室行當復。辰哉不可違，清徽幸自朂。

五子詩
其一　謝山人榛
矯矯被褐者，江海自淪跡。貧賤心所安，顑頷豈摧抑。用拙不求嬴，憂在騷雅熄。窮來抱影居，澹詞藴古色。耿耿烈士心，更著排難力。恩銜越石徒，友道不荆棘。恥貸監河粟，甘從於陵食。俛首問妻子，汝胡饑寒逼。蹈海廼何人，長嘯吾自得。富貴與榮名，松菌固殊域。燕石誠可嗤，口珠盡堪䀌。今古自一時，鴻㝠詎能弋。

其二　李中郎攀龍
大雅日已遠，斯文競馳騖。如何舍周鼎，淟濁寶康瓠。李生奮東海，深湛託毫素。棄世吾不爲，榮華吾不慕。智用修綆汲，道由斵輪悟。荒哉千載心，希聲在韶頀。刻商雜流徵，衆耳信驚怖。悠悠復何言，邯鄲踠其歩。浮沉將安之，歲月不我顧。漢署共遨遊，相期保中路。璚佩紛偃蹇，美人恐遲暮。八極自揮斥，先民有遺度。

其三　徐比部中行
徐子負逸氣，本自吴會奇。邂逅協心許，在昔未遇時。夙有飡霞情，空抱世網悲。揆余秉微尚，泔魚傷暮知。握手自高吟，一一金石辭。賦客盡傾倒，珠光炫陸離。詞園豈浪名，作者見於斯。立言多苦心，河清詎可期。荃蕙化爲茅，敶詞欲訴誰。驂乘賦已遠，執㦸志仍疲。感彼同懷人，愧無雜佩貽。勉哉體明德，歲暮良不欺。

其四　宗考功臣
吏部慷慨人，早晚耽著作。所得皆經奇，鬱鬱濟世畧。高視淩千載，詞賦悼寂寞。結藻燦國章，著論麗丹雘。感時賦長楊，菁華歎昭爚。燭龍耀天街，蔀屋徒螢爝。復古力何雄，憐才意不薄。末俗振風騷，平生重然諾。莫逆今昔希，詞盟欣有託。古來賢達士，道在從龍蠖。瞻彼肅肅羽，萬里翔寥廓。邴生宦業微，懷恩向丘壑。

其五　王員外世貞
藉甚天下士，王生名日振。玄成有世業，江左挺斯人。早窺竹素園，賦賦楊馬倫。新篇扣哀玉，激烈吒鬼神。酒後雅吴詠，俠氣淩高旻。傲睨天地間，誰知肝膽親。詞人久衰謝，栢梁徒埃塵。生也抗高義，斯道不緇磷。鼎鉉期俊功，揚聲天路津。豈學蓬蒿子，白首徒苦辛。余慚梧臺石，君邁連城珍。用舍固殊轍，感贈以書紳。

就芝館爲潘少承賦
靈艸生幽谷，無風還有香。雲霞九華發，露挹六英芳。褰衣往掇之，迢迢雲路長。願傍銅池側，持以瑞明王。

蘭汀存藳卷二
歸自燕都貽諸弟
束髪屏丘壑，吟諷百氏書。飲河期知足，擇木不願餘。中歲出干祿，幸侍承明廬。才非張廷尉，尺簡日夕劬。負痾蒙主恩，解組返里閭。是時秋冬交，草木亦扶踈。登堂展言讌，酌醴復烹魚。奈何三載暌，今喜奉潘輿。短劒尚菅蒯，被褐無完裾。相顧驚終窶，胡乃賦歸與。長歎思古人，拙宦寧獨予。對珪返袂遯，瓶粟常晏如。貴或輕沙礫，賤或重璠璵。况兹蹇劣質，豈希萬石儲。物理互榮謝，天運有盈虚。北山足芝术，歲晏聊荷鋤。

詠懷
心星轉坤維，芳榮遽銷謝。玄蟬號樹間，蟋蟀唫幽榭。商飈蕩陵苕，物性隨時化。瞻彼孤飛鴻，遊戲清瀾下。霜霰既以違，唼藻何雍暇。微禽尚有適，而我獨悲吒。志士惜流光，哀歌達長夜。愧無魯陽德，何以迴羲駕。

其二
明月鑒重幃，凉風吹綺疏。佳人揚清謳，顧影傷離居。昔别黃鳥鳴，倐忽秋蘭舒。繁華不再至，歡樂寧倩餘。迢迢牵牛星，萬古恒不渝。所思杳天末，日夕增煩吁。秦女善鳴筝，趙女亦吹竽。筝竽豈不哀，不如琴瑟娱。織縑常苦遲，織素常苦劬。嗟哉織作勤，淚下沾羅襦。

其三
林居窺衡度，代謝良悠悠。玄化豈不仁，物情各恩讎。怨生豈必微，倚伏難瞬休。尺坂能摧輪，積羽自沉舟。衝波激宣房，起自涓涓流。螢爝不見滅，栢梁遂成丘。蓼虫習忘返，桂蠧昧淹畱。所以達士懷，委運復何求。壺丘説持後，商容明守柔。道喪邈中古，何以銷我憂。

其四
楚王稱令尹，樊姬笑非才。穰侯擅關中，畏見客子來。咄咄婦人者，忠懷良可哀。相國食重禄，日夕伏嫌猜。王稽車中士，談鋒豈藉媒。惜哉智苦遲，窺關終見摧。千秋秦人居，函谷空崔嵬。霸圖與詭謀，倐忽成黃埃。

其五
阮生歎廣武，陶子詠荆軻。豈知達士懷，感慨更繁多。飲酣匪甘放，身窶匪術踈。㝠鴻游四海，所畏在虞羅。高車與駟馬，不如南山阿。時議徒紛紜，其如珪璋何。

其六
白日匿大谷，驚風飄無時。猛虎前噬人，玄熊噑聲悲。悵彼遠行子，嚴霜履嶮巇。朝征褁芻糒，日昃不知疲。問客何方來，王事有程期。結髮事明主，捐軀誠不辭。羣龍翔天路，皇風肅以夷。樹澤周荒裔，蠕息咸熙熙。奈何彼行客，歲晏恒苦饑。上天垂末光，白骨銜恩私。

其六
漢武伐匈奴，軍聲蜚八垓。遂令雞鹿塞，萬里無塵埃。漢道豈不盛，胡運有興衰。當其中葉時，雄畧亦摧頺。李廣恒數奇，失落空徘徊。馬邑竟無成，東市棄王恢。李陵負英風，仗劒單于臺。飲血苦百戰，悲風從天來。志欲吞狼望，輕謀貽禍胎。一旦隴族沉，徒興壯士哀。

其七
楚楚繁華子，出入銅龍門。綢繆蕭貢交，肝膽金張援。豪舉傾里閭，彯纓服華軒。廣庭一流盼，咸稱國士恩。鼎鼎百年盡，身名復奚論。東海魯連子，拂衣笑平原。寂寂張仲蔚，蓬蒿日滿園。當年既無營，世遠道彌尊。春華豈不艷，不如樹蘭蓀。秋風豈華屋，零落馨香存。

其八
燭籠騰遐輝，離照亘天衢。室隙受餘光，徒能耀一隅。物理固殊鑒，各隨賢與愚。楚客倒滄海，提擕得明珠。重寳不見賞，抱價增煩紆。掩袂臥空谷，孰知中所須。

其九
逸士慕同調，自昔有求羊。尚子志遯棲，禽慶與翱翔。川谷莾徑復，阡陌亦相望。歲晏耕穫餘，田父爲舉觴。念彼素心人，盈盈天一方。倦翼思弭林，悲鳴戀匹行。緯蕭與貨藥，毋乃揚孤芳。斯人今則違，侘傺申此章。

其十
至人襲氣母，所飡唯沆瀣。朝衡暮華嵩，神遊八區外。遺言庻可詮，至寶良在內。一氣中夜神，德門貴虚待。廣成説豈誕，鴻寳術斯在。誰其齊死生，斯理或不昧。

其十一
昔游黃金臺，酒酣臥燕市。哀歌傍無人，泣下擊筑子。黍谷生悲風，易水何瀰瀰。豈無英雄者，飜覺霸圖恥。白日忽復易，脱冠藝枌梓。良覯邈山河，撫劒中夜起。

其十二
南州桂冬榮，先民嘉炎德。明珠貢彤庭，翡翠生顔色。淑往化斯竭，物變胡叵測。苦桃雜馬蘭，中路叢剡棘。壺蜂飛螫人，沙蟲巧爲射。茫茫煙液委，囘風蕩鼇極。智士多苦懷，觸覽熱中臆。河漢無津梁，奮飛歎奇翼。

其十三
美人洵無度，山川險且深。輕輬前導翔，輜椉從湛湛。結宇樹申椒，菌桂藹成林。羅幬掛曲瓊，寶瑟流哀音。道阻莫從之，因風托微吟。白璧欲投誠，青蠅驚我心。愧無黃鵠翰，空悲商與參。袖中金錯刀，遲囘歲將陰。因思湘妃歎，重華不可尋。

其十四
槐嶺光熊熊，峚山列丹樹。中有神僊人，乘鸞駕烟霧。明霞結爲裳，玄玉瑑爲宇。方與三辰游，豈復計寒暑。鶉籠棲鳳鳥，局促鎩其羽。放神淩八荒，將與斯人遇。

湖口夜泊聞雁
北風夜泊蘆花渚，蓬底青燈雁啼雨。水宿雲翻路幾千，更闌月落知何處。風塵澒洞誰非客，憐汝南飛霜霰隔。哀鳴却似畏繒繳，塌翅胡能傳尺帛。嶺樹重重是故鄉，故園諸弟日相望。寒宵聽汝應欹枕，兩地相思䰟夢長。

燕京俠客吟
翩翩俠客出燕京，長筵廣宴羅簪纓。艷姬呈趙舞，少女擅秦聲。庭前萬樹鸎花明，眼看世事鴻毛輕。百遍飛觴歡未足，半酣更進伊凉曲。嫣然一轉開心顔，却嘯艸玄謾幽獨。楊花亂撲鷫鸘裘，誰能不飲空自愁。醉來拔劒起自舞，天邊斫㫁黃河流。不肻歛袵事七貴，不學低睂謁五侯。向天長歗振林木，俯仰今古皆浮漚。萬金築成走馬埓，盡道繁華人共悦。昨日車騎游如龍，今朝桃李飛成雪。桃李飛飛黃鳥哀，酌酒且上燕昭臺。憶昔燕昭下士日，高談霸畧吞九垓。郭隗當師位，樂毅抱奇來。黃金銷歇威稜失，千載雄圖安在哉。又聞鄒衍生，挾筞事豪舉。矯首聊將玉律吹，茫茫寒谷生禾黍。莫言造物不可期，人力囘旋有如許。今人古人不相待，行樂莫使朱顔改。志何苦而隱南山，憤何深而蹈東海。有霞不堪飡，有芝不堪採。俠客豪來還自吟，長風日暮吹蘭茝。

文泉爲梁少傅作
君家舊住文泉側，泉水泠泠深莫測。紋蹙三春蘋葉風，波連一道桃花色。天畔爲河跡不同，人間到海情無極。望中時見白霓飛，深處恐有驪龍匿。嗟君生來文藻雄，寤寐猶在泉水東。尋源解識先世事，臨淵遠慕古人風。君不見崑崙四水名神泉，轟雷噴雪翻層顛。珠光璚屑紛紛落，時有僊子來翩躚。又不見玉膏之泉味如酒，沿洄逈是羣真有。金闕銀宫俯上遊，飲時億萬八千壽。廼知天下之水多靈奇，寄語世人何用疑。惡燋猶苦洪濤灌，大壑獨有苑風知。泝玄洩秘那能已，萬派千流無盡期。君雖夢繞泉水上，吞若滄溟窮蕩漾。乘槎上漢路非遥，擊楫中流情更壯。我昔滄浪理短簑，䠥𨇨風塵今奈何。垂釣何年向泉水，爲君且作文泉歌。

虹澗採蒲歌
一徑入松筠，千秋餘洞壑。雲氣相縈環，山光自迴薄。巖前泉水涓涓流，石上松子紛紛落。就中幽景何最奇，百丈銀虹下寥廓。銀虹灑落散明璣，菖蒲九節當春肥。靈根奇卉不易得，吾聞仙客持療飢。憶昔安期生，飡蒲得道凌空飛。至今玉舄遺山下，往往神光橫翠微。我本山中人，石壁爲窓雲作扉。一望僊風幾延佇，摘蒲飲澗披雲霏。行尋僊子上昇處，滿地落花掃不去。澗道陰陰山鳥啼，恍惚似聽山靈語。山霛嘯我非仙才，安期去後誰復來。王烈洞章歎不識，空餘石髓生塵埃。手把菖蒲花，長嘯拂衣起。蓬萊一謫今幾秋，世人視我尋常耳。我昔驂鸞遊太清，金闕璚宫相對起。玉女授我東方桃，金童食我韓衆李。五芝三秀尚不論，况復菖蒲那足比。此日飡蒲憶太清，服食何年羽翼成。會須共約安期子，霧葢霓裳朝玉京。菖蒲正堪食，採蒲還歎息。仰招黃鶴鶴不來，萬壑寒嵐生暝色。蓬萊咫尺不須愁，玉禾朱艸當親植。君不見安期生，東海初來人不識。

送梁少熙南還兼寄懷思伯
昨年君自鄉園至，雪夜對談如夢寐。送君此日玉河西，楊柳絲絲黃鳥啼。人生踪跡安可常，旦向燕市傾離觴。狂風吹我鄉心去，樹繞關河愁更長。愁亦不足道，别亦不足惜。看君骯髒非凡姿，腰間寳劒蛟龍餙。人生富貴等驚塵，世上機關徒刻棘。請看錦繡廟中犧，何似飄颻雲外翼。去矣風烟難重陳，得失何須掛胸臆。浮山道人氷雪顔，白日揮麈來人寰。夢中曾寄相尋處，生綃一幅圖秋山。燕越迢迢離别久，别後新詩料千首。暫脱荷衣媿爾閒，碧桃花發相思否。

酬同年陳子憲卿
陳琳才莫敵，投我郢中吟。客舍悠然獨披玩，能使清風生我襟。陳君本是南嶽奇，連城照乘重當時。筆間解掃烟雲氣，海内争看鸞鳳姿。古來楚國多豪彦，風流文藻生光炫。景差宋玉已寂寞，崔什羅含俱不見。事往無嗟作者非，只今又識陳君面。十載讀書雲夢潯，一朝獻賦金華殿。天子臨軒賜顔色，詞塲投筆齊嗟羡。登龍君已擅芳名，附驥予慙接歡宴。懽宴相過帝苑東，長條短條花蕋紅。綵毫夜賦氍毺月，錦勒朝嘶楊柳風。與君相逢恨不早，握手相看即傾倒。題詩正值好春時，論交况復長安道。緑綺那能吟妙音，青尊且共開懷抱。許身稷契何慷慨，努力班楊看揮掃。梁棟須爲大厦求，珪璋終作明堂寳。我本烟波漁釣儔，一出風塵空浪遊。東山高臥敢自許，北闕上書今見收。結廬夢憶山中桂，采藥心懸江上洲。戀闕思親情共切，忽誦清詞消我愁。如君高誼古無有，瀝膽披心憐獨厚。嗟我虚抛竹籜冠，看君早曵桃花綬。青霄比翼昔同欽，黃金結交世應醜。人生會合自有時，按劒當年悲白首。芳草凄凄春已過，送春更有新詩否。

懷羅浮吟
長劒欲倚崑崙丘，深杯欲吸滄海流。古人意氣徒爲爾，今人局促隨犧牛。我生胡爲苦百憂，三湖卜築仍淹㽞。側身天地箭滿眼，令我東望懷羅浮。此山往往精靈聚，朱明耀真通十洲。七十石室二石樓，鐵橋虹起陵炎陬。地脉潛連洞庭口，天臺下瞰溟澥頭。九陽倒掛扶桑折，朱光反射巖巒幽。軒轅纔及熊相返，大禹九山封即休。惜哉神聖跡不到，秘訣隱文如可求。憶昨夢遊青岧嶤，天雞亂號日生潮。鯨魚東來觸山動，星斗破碎隨波漂。羽衣金節排風下，或騎麒麟坐泬㵳。白榆歷歷手可摘，朱鳳嗷嗷同見招。自言洞壑長爲主，烟霞萬古堪逍遥。覺來失却飛雲頂，天樂隱隠離叢霄。搔首僊人不可逮，桃水麻源幾千載。東池萬壑西飛鳥，乾坤莾莾誰相貸。道開室已蕪，葛洪井何在。金光石髓不遇人，一望僊山幾悲慨。北有恒霍東海岱，嵩華衡巫俱域內。淩風直上倒景臺，我欲因之飡沆瀣。

霜夜樓中聞笛有感
醉倚高樓朢明月，天河無梁正愁絶。忽聞橫笛起天涯，吹落江梅满城雪。往者北上黃金臺，明月歌殘胡笛哀。數聲啾吒關榆折，大野無人鐵騎來，畿輔澒洞心膽（一作肺）摧。天地慘淡忽異色，吁嗟此聲胡爲哉。自從乞身南國臥，悲歌苦調何人和。哀絃豪竹徒聒耳，海思雲情獨無那。此夜聞笛神揚揚，星斗闌干霜暗墮。曲飛碧落雲不流，響入空山石應破。山鬼悲吟萬木震，蛟龍吐沫洪濤簸。東家蕩子倚箜篌，南國佳人梳倭鬌。聽此應復爲感動，况乃志士多坎軻。懷人永夜頭堪白，感舊當年計仍左。聽餘三弄月東出，攬衣復向藜床坐。氣酣酒盡天宇晶，人間憂樂何鎻鎻。丘仲季長不可作，後來賦者徒么麽。我聞東南産箭藁，風稍露篠鸞鳳過。擬裁數節手中吹，獨向寒江放孤舸。

秋風行送同年柯正之之任畱都
秋風嫋嫋起燕城，千樹萬樹凉蟬鳴。山川蕭瑟鴈南度，客子當歌空復情。更聞鹿塞馳胡兵，旄頭未落太白明。羽書夜入蒲萄觀，鐵騎朝屯細柳營。對此感慨那能平，况復客裏送君行。憐君素負出羣材，一尊岐路重徘徊。空山落日意自遠，拔劒驅車何壯哉。金陵樓閣倚天開，到時知眺鳳凰臺。莫忘薊北烟塵日，中夜遥應朢上台。

蘭汀存稿卷三
送業師泰泉先生赴任留都
曵玉趨鵷署，鳴珂入鳳城。雲隨珠履集，花傍綵衣明。學海摛文教，詞園振雅聲。還瞻承睿渥，六㝢仰昇平。

其二
畫鷁移江澨，文虹貫斗躔。青宫思羽翼，黄閣待忠賢。事業雲霄上，聲華日月前。懸知多實録，石室秘瑶篇。

謁梧窓先生祠
廟宇崇前哲，儀刑肅後來。凄清瑤瑟在，想像絳帷開。海岳標芳躅，雲霞煥綺才。惟憐薦蘋意，懷仰獨悠哉。

秋月
誰言千里外，光景每相從。且看一輪內，山河自幾重。透林驚曙逼，鋪砌訝霜濃。蘂闕春風好，仙槎何處逢。

豐城道中
風烟杳無際，孤棹去悠悠。多病長爲客，思鄉况屬秋。樹圍平野濶，江湧衆山浮。却朢雲中雁，緘書寄遠愁。

登湖口諸山
湖山迴合處，吟眺旅懷清。偶會高深趣，因知魚鳥情。江帆隨雁過，島樹入雲平。明發自茲去，看山又幾程。

清源山房爲晉江石申卿
洞壑肅陰陰，幽居詎可尋。松筠閲世古，雞犬隔雲深。塵滿床頭易，風鳴壁上琴。知爲蒼生出，那能甘陸沉。

其二
高人卜築處，山水寂無喧。散帙夜焚蒳，帶經時灌園。窓中列巖岫，原上種蘭蓀。睠此多幽曠，空憐微尚存。

其三
山氣日氤氲，㝠心謝世氛。新成子虚賦，閒著太玄文。松静鶴歸晚，山空鸞嘯聞。超然不可企，遥睇東山雲。

其四
雅志在林壑，高齋常晏如。看鳬羞氾氾，夢蝶覺蘧蘧。洞有大羅客，山藏小酉書。憑君話風景，何似上皇餘。

夜宿雞鳴山寺
獨宿山齋裏，空林殘雪明。風泉宜客聽，江海動離情。罷磬棲禽起，開門落葉平。無生如可學，從此脱塵纓。

江上望五老峯
停艫傍曲渚，試朢匡廬岑。霞生七嶺秀，日落三湖陰。蒼島龍朝出，青厓猿夜唫。攀蘿不可即，結桂愁余心。

舟次胥江悵然有恍别之作
鳴榔曉漲後，掛席水雲鄉。樹繞江流曲，天隨客路長。懷鉛慙適洛，挾筞異遊梁。怪爾南來雁，翩翩故作行。

秋日越臺登眺
越臺枕郊郭，吟眺喜逢秋。山向庾關斷，江從鬱水流。菊湖荒蘚没，花塢夕陽愁。極目鴻圖外，蒼蒼雲樹浮。

其二
南國新秋至，憑高憶所懽。欲裁芳杜曲，遥寄碧雲端。落木城邊暮，孤鴻天際看。危岑一以眺，滄海正漫澷。

詠鏡
神工鑄金液，揚彩秦王宫。菱花秋不落，冰魄照逾空。鵲起瑶臺上，龍盤寶匣中。無嗟形影隔，皎潔與心同。

與林邦陽夜話
旅館時相訪，憐君情最親。明燈話鄉土，把酒歎風塵。雁呌霜來早，烏翻葉墮頻。誰知今夜裏，同是憶歸人。

送吴山人遊北岳兼謁舜澤蘇公
爾作西京客，還尋北岳遊。黃雲經紫塞，白髪憶丹丘。久謝區中累，行叅幕下籌。懸知登覽罷，長嘯拂吴鈎。

畣皇甫稽勳子循
飛雲傳麗藻，披霧恊深情。宦覺潘郎拙，人憐謝客名。折麻今日意，汗竹幾時成。對此芳春色，無嗟白髪生。

秋日遊山時約同遊者不至
白社期空阻，青山我獨尋。看雲因出谷，聽鳥謾披林。索莫知秋意，清幽得道心。忘機信所適，松下且長唫。

喜雪
彤雲䕃四野，瑞雪下層霄。遠自龍沙度，紛疑兔苑飄。幽蘭曾共曲，黃竹謾傳謡。佳此豐年象，皇穹格帝堯。

石申卿挽詞
一辭京國去，筞蹇意如何。獻璧淚還在，沉珠恨不磨。旅魂隨露艸，生計盡烟蘿。嗟爾清源下，䆋風山鬼歌。

其二
萬化終有盡，如君獨可傷。途窮人共惜，命促志空長。白鶴歸何歲，青蠅弔異鄉。愁魂招不得，幾欲問巫陽。

其三
鬰鬱青霞志，㝠㝠玄壤悲。聚螢生獨苦，夢蝶去何之。山雪開尊夜，江波共棹時。山陽隣笛賦，千載動愁思。

四溟山人往邊郡出詩相示有感
行行到邊郡，白首氣何豪。馬上橫修槊，風前看寶刀。遥聞徵虎旅，謾道識龍韜。籌策何年獻，長歌心獨勞。

早春同李于鱗王元美華巖上人庵訪謝茂秦
偶訪高人至，開門松雪殘。春光到薝蔔，客况寄旃檀。白髮風前短，青山江上寒。東歸定花發，誰共把杯看。

其二
雙林喜並過，謝客近如何。散帙山雲入，擕笻野色多。緇塵凋鶴氅，滄海問魚簑。暫此松間酌，春風一放歌。

于鱗子與子相元美過訪共懷謝山人茂秦
三年臥燕市，幾月隔漳河。漢署詞人憶，王門病客過。乾坤信短褐，歲序送酣歌。他日盧敖杖，嵩丘訪薜蘿。

其二
如何千載意，不見一書迴。白日風騷短，青山鬢髪催。世情終汩没，賢達幾蒿萊。狂憶羊何侣，應登銅雀臺。

其三
宇宙何寥濶，斯人窮至今。交遊四海意，去住百年心。兔苑跡空在，鹿門期可尋。詞源甘計拙，衰白况知音。

其四
把酒情猶昨，風塵路渺漫。交深任朝野，名重有饑寒。花鳥愁邊賦，山川亂後看。西園幾游眺，景物豈長安。

其五
離别誰堪惜，艱危共愴神。白鷗江海狎，玄鳥歲時頻。地逈韓陵暮，天空漳水春。無爲岐路泣，老至逐時人。

過清遠江口
斷靄迷青嶂，寒湍滚白沙。地荒空置戍，城古尚棲鴉。今昔殊瞻眺，江山感歲華。壯遊良可賦，撃楫思無涯。

江上望匡廬
聞道匡君宅，神蹤不記年。先春靈艸長，入夜聖燈燃。澷憶千株杏，空餘五色烟。終然脱塵網，來誦緑苔篇。

秋堂夜集聽雨
岸幘坐清夜，㝠㝠山雨過。微凉生宻竹，急響亂衰荷。即事易成感，會心寧在多。不須憐骯髒，客醉且狂歌。

其二
山雨晩仍急，虚堂秉燭看。星河秋影斷，巖壑夜聲寒。粉署終何補，金尊幸不乾。西風悴百卉，誰與采幽蘭。

其三
息心聊掩徑，池竹澹孤清。藥褁逢秋減，詩篇愜夜評。倚樓寒雁過，燒燭候蟲鳴。幽意惟君會，烟霞莫負盟。

新秋寄懷友人
高柳自鳴蟬，秋風急灑然。擬尋東海釣，聊就北窓眠。芸架有遺帙，草堂無俸錢。物情關百慮，轉覺愧前賢。

其二
相思歲華晩，相望海雲深。明月青山夢，秋風白石唫。軒窓倚桂樹，道路入楓林。遥想梅花下，翛然獨抱琴。

歲暮集黎惟仁紫芝山房
雲木自蕭疎，何慙大隱居。雨殘三徑菊，塵滿一床書。開户鳥聲過，移尊竹色虚。滄江復歲晏，誰念病相如。

梁思伯雨青樓對月得風字
詞客感秋風，登樓朢朔鴻。移尊山月上，捲㡢海雲空。世事狂歌外，交情痛飲中。佳期不易得，况對菊花叢。

遊羅浮阻風大唐田舍
曾聞漢鮑靚，海上阻秋風。我亦羅浮去，飄飄烟雨中。魚龍舟子懼，雞黍野人同。暫憇茆簷下，滄洲興不窮。

其二
海色莾空濶，江邨何寂寥。田家具燈火，野客候風潮。漫傍丹楓宿，應期黃鶴招。如逢葛仙令，知我狎漁樵。

送譚友人南歸
譚生湖海士，長鋏賦歸來。燕市當春别，江帆幾日迴。宦情真自拙，鄉思若爲裁。爲問山中桂，秋風應復開。

過金溪石觀朢絶頂
江瞰龍宫逈，藤懸鳥道賖。蒼厓秘玉液，丹壁走金蛇。去似尋源客，人疑上漢槎。還瞻九霄上，應有五雲車。

寄梁仲登兼訂遊山之約
作賦聲何早，憂時意獨迷。君應狗監薦，吾擬鹿門棲。埜樹連愁暗，江雲逐朢低。避喧窺鳥過，憶遠怯猿啼。溟海一書札，秋山幾杖藜。風塵還白社，歲月謾丹梯。玄艸心從苦，黃華手阻攜。橘洲斜日裏，茅屋㫁鴻西。谷口隱真得，濠梁樂與齊。茹芝能不薄，靈岳共扳躋。

詠秋雁
朔氣正凄凄，南飛路不迷。聯翩高桺北，摇曵上林西。薄霧行時斷，穿雲影乍低。不愁霄漢逈，自顧羽翰齊。風急還雙起，沙寒不獨栖。堪悲覆笥者，相向繞湖隄。

賦得臨池柳
拂㟁青陰合，縈堤翠色稠。聲從笛裏聽，影傍鏡中浮。水與柔情漾，波將舞態㽞。腰肢憐楚細，睂黛學孫愁。濯濯恒籠霧，依依詎奈秋。堪憐張緒去，誰復擬風流。

峽山飛來寺
碧流環黛壑，琪樹隱珠宫。佛影諸天近，空香下界同。懸峯吐日月，古壁淡烟虹。開鑿元神造，飛棲歎鬼工。雲屯山欲墜，潭静水恒空。勢倚乾維外，形盤地軸東。覺花常捧露，忍艸自含風。寶筏迷川逈，金繩慧景融。八平明淨業，七滿表慈衷。聽法趨鮫女，傳經侍海童。日城虚不昧，星劫運無窮。塔湧青冥外，輪浮色界中。人寰三島近，天路十洲通。鰲岫攅雕拱，蓮厓暎綺櫳。㝠搜情詎已，遐覽意何雄。僊客飡靈薤，羈人歎轉蓬。玉毫如可照，於此脱塵蒙。

妙高臺謁蘇文忠公像
長公不可作，遺像見丰標。臺接丹丘月，門臨滄海潮。一官空白首，十載爲青苗。玉簡芳名紀，瑶編綺思饒。感時真慕賈，著論每淩晁。伊昔金蓮遇，何年斷梗飄。投珠人共惜，毀璧禍難銷。舊蹟嗟夷漫，荒祠更寂寥。砌閒衰草積，牖暗暮雲彯。哀些難成調，忠魂詎可招。丹青猶藹藹，松檜已蕭蕭。漁火連江暗，霜鐘振壑遥。旅懷多感激，行矣寄長謠。

題橫涇草堂
吴中有高士，家傍具區潯。水石娱幽趣，圖書諧素襟。披軒山翠入，頫檻海雲深。自愛愚名谷，翛然竹作林。興來時命翰，賓至或彈琴。有道還同昔，懷材諒在今。霧深聊豹隱，風逈更鸞唫。玉樹爲家寳，瑶華是國琛。佇看朱紱貴，寧遂紫芝心。

送同年黃亨夫宰宣城
茂邑今爲宰，春風此送行。離筵看柳色，立馬聽鸎聲。霄漢期勳業，風塵念友生。把杯情獨切，贈策意非輕。此日辭燕甸，何時到楚城。山標敬亭勝，水寫宛溪清。謝朓詩無敵，江淹賦有名。昔賢嗟寂寞，才子繼崢嶸。製錦休聲遠，彈琴美政成。天邊鳬舄去，日下鳳書迎。久客那堪别，臨岐秪自驚。飛騰萬里志，聚散百年情。努力崇芳績，遲君翊聖明。

喜雨
朱明始戒節，旱魃勢方隆。麥隴嗟民瘼，桑林軫聖衷。瑶壇卜禋祀，玉署肅羣工。香滿三千界，靈祈太一宫。明星歆紫極，甘澤降玄穹。灑自嚴城北，飄從禁籞東。濯枝初淅瀝，觸石轉微濛。灌溉三陔合，歡呼萬姓同。薊門山色淨，榆塞戰塵空。樓閣青溟外，川源泱漭中。雲藏苑樹緑，花泛御溝紅。細溼王孫草，輕翻少女風。烏皮微潤上，鶴氅暗凉通。有道占天貺，無能喜歲豐。子桑歌正澁，謝客句徒雄。忽動山中興，清霄憶桂叢。

宗子相宅
燕嶠正人日，朋簪復此筵。青尊共良夜，綵勝感流年。北地寒應減，上林春較先。雁歸殘雪後，梅落晩風前。世事嗟知白，吾生謾守玄。愁深詩艸短，興洽燭花燃。宫闕祥光滿，郊原景色鮮。更期恣遊賞，莫負艷陽天。

喜歸述懷畱别李于鱗徐子與宗子相王元美四子一百韻
天地炎州外，雲濤漲海邊。爲儒嗟世業，結社㫁塵緣。髫齓超先子，榮枯憶往年。時推驄馬使，人避鐵冠賢。吴越歡奔走，江湖獲泝沿。沙蟲䜛倐及，野鵩禍翻纏。菊落哀霜徑，松寒泣露阡。承家悲蹇薄，生業苦憂煎。寂寞誅茅地，荒凉種秫田。文章愧作者，丘壑擬終焉。野市山珍集，江橋海錯鮮。歲時聊汩没，形役謾拘攣。北海樽虚倒，東山屐屢穿。敝囊緘緑綺，故物惜青氊。拙自甘鶉服，貧還蓄蠧編。年華驚似箭，世事歎如弦。早已輕衣食，其如困槧鉛。賈生元起洛，郭子遂遊燕。射策終何術，公車獨未捐。茂才叨辟選，上國接周旋。帝業雄豐鎬，祥基陋澗瀍。紫宸清佩侍，赤縣瑞珪聯。開闢天人合，中興嶽瀆全。扼關分虎竹，踰嶺貢龍涎。豪俠傾畿內，聲明曁海堧。烟花春浩蕩，車騎日喧闐。公子迴金勒，佳人拾翠鈿。風塵驅匼匝，時節出鞦韆。盛極人情異，憂來物態遷。中秋入虜騎，內郡卷戈鋋。豈謂建瓴地，俄驚飲馬川。軍聲摧戊己，災變動璣璇。讎恥誰嘗膽，承平秪控拳。士奔綿帢破，胡舞粉題妍。氣槩吞三輔，憂疑盡八埏。射生羣騕褭，送酒泣嬋娟。天鑒扶靈祚，皇威赫怒權。殿前籌不少，閫外略誰專。俄覺胡宵遁，潛窺將晝跧。穹廬充子女，宇宙厭腥膻。蚉弱山能負，禽微海欲填。傷心見黔首，感舊問華顛。廟算時方倚，天驕惡詎悛。瘡痍未蘇息，戈甲轉緜延。增賦梯航湧，徵兵郡國連。歲輸海陵粟，日費水衡錢。不見飛黃至，空嗟太白懸。西南猶戰壘，春夏更烽烟。大將持牙纛，孤兒跨錦韉。謀臣詫舌在，重鎮悼睂燃。瑞檢張天步，妖氛襲斗躔。時難同鬬室，國計坐臨淵。慟哭看中土，哀歌仰上乾。謨猷楓陛切，祀典竹宫虔。寸勇俱收録，微才盡採甄。幽人心耿耿，烈士涕漣漣。華省陪持㦸，塵途競着鞭。賦慙狗監薦，官冗馬曹員。法網徒苛屑，刑書秪痛悁。凝脂誰合解，刻木便應蠲。結韈聲何藉，含毫意獨堅。長楊千載意，汗竹幾人傳。詞賦堪哀矣，交游敢泛然。徐陵同握管，宗慤對談玄。抗節還元禮，憂時實仲宣。開軒頻促膝，授簡不虚筵。藝苑宜藏氣，名家愧比肩。尚書期不顧，國士意相憐。句逐法曹得，狂隨吏部眠。論心各磊落，附尾喜翩𦒘。事業浮生外，衣冠薄俗前。蘇門應避地，杞國謾憂天。吴客思蓴鱠，騷人詠蕙荃。物情增慘淡，吾道合迍邅。鴻雁何方别，蟾蜍幾度圓。材迂五石瓠，心慕九疑蓮。咄咄懷虚積，㝠㝠志孰詮。潘輿伏臘喜，姜被夢魂牵。性僻甘人後，愁深讓隱先。乞身頻䟽上，辭職荷恩偏。詩興行豪甚，交情去勉旃。潛鱗終放蕩，健翮任騰騫。勳烈旂常重，聲名琬琰鐫。猖狂終歲是，消渴幾時痊。多病成吾懶，無才免世愆。寧能念婚嫁，且去弄潺湲。心賞同寥廓，羅浮愜静便。峯巒窺四百，世界俯三千。天入金沙洞，烟飛鐵柱泉。松蘿亦嫋嫋，石瀨故濺濺。獨鶴淩星嶠，羣真下霧軿。形骸原土木，景物自茅椽。葛令還成藥，曹溪更悟禪。遥探小酉藉，閒訪大羅僊。幻妄蒙蕉鹿，清虚飲露蟬。世情付濁酒，朋好共清絃。五嶺雲隨杖，三江月送船。臨岐凄把袂，相憶料揮箋。聚散非人意，襟期失俗筌。乾坤一俛仰，長詠四愁篇。

西園雅集爲趙王作
魏氏富文雅，鄴宫常讌遊。賢王開邸第，異代繼風流。地即三臺舊，人疑七子儔。彯纓俯漳水，散帙對嵩丘。珍木環書閣，僊禽去畵樓。開尊明月夜，授簡白雲秋。景物寰中勝，烟霞象外幽。竹園空讚述，桂樹謾淹留。奕葉屏藩重，宗支禮數優。清時多賦誦，况廼集應劉。

送陸子韶使南
星使出西署，行行劒氣雄。青驪踏龝草，蒼隼撃霜空。吴楚寒雲外，關山夕照中。旅程隨白雁，鄉露隔丹楓。憂國情應切，悲秋意不窮。士衡有詞賦，早晩寄江東。

送張肖甫之官滑縣
相送滑城去，人歡得茂先。艱危希令宰，經略賴時賢。地勢九河會，風光三輔連。丁男方築塞，甲士欲防邊。土俗嗟勞止，登臨幾慨然。聽鸎到花縣，駐馬問桑田。遥拂衝星劒，閒揮流水絃。君才堪製錦，吾意謾思玄。倚玉慚多拙，投珠貴自全。鷦鷯應有賦，鴻雁早須傳。

仲冬朔日修復山中舊社得寒字
白社何年别，青山此日看。風塵雙髩短，江海一尊殘。猿鶴驚人去，松筠掩徑寒。馬卿遊獨倦，羊仲過同歡。帙向風林散，琴迎露菊彈。幽居知節换，拙養見交難。今古徒蟲技，乾坤自鶡冠。登樓共詞客，踈豁望飛翰。

秋夜山樓對月與黎惟敬梁思伯諸君同賦
月上江城夜，人悲故國龝。關山寧改色，今古自生愁。玉露蕭蕭下，金波澹澹流。霜鐘飄大壑，風笛倚高樓。棲鵲還無定，賓鴻各自求。詩題桐葉晩，杯就桂華秋。兵氣纏中土，僊期阻十洲。暫爲鴝鵒舞，莫問鷫鸘裘。詞賦誰青簡，勳名易白頭。物情空鹵莾，朋好且綢繆。顧兔終虚搗，蟾蜍亦浪遊。因風訊靈魄，兹夕可淹㽞。

閒居漫述
大雅悲前代，虚懷任此生。長楊空有作，小艸竟何成。窮歎鼯藏技，才憐雁善鳴。江湖風物改，容髩壯心驚。自昔倦持戟，於今羡濯纓。風騷情屢感，山水意先傾。野飯供菰米，幽居葺杜衡。忘機知鳥性，取適聽泉聲。露井猶飄葉，霜籬自落英。長鑱爲歲計，短褐謝時名。永日香增爇，清宵茗續烹。購書無積俸，閲史有新評。擾擾哀時事，悠悠見物情。虎頭痴獨絶，龜手術徒精。秪益交期苦，難忘世網嬰。願逢調玉燭，詎意賜金莖。間就君平卜，沉思孺子耕。仰賢慙竊祿，對客厭談兵。達士還觀妙，玄風豈在贏。河濱能授道，柱下戒持盈。仙與飡霞法，僧尋住嶽盟。高秋望雲物，終作十洲行。

喜梁李二山人入社
騷壇稱二妙，名自早年知。磊落看前代，飛騰羡此時。黃初窺製作，緑綺共襟期。浪跡猶存古，高談亦解頤。賦才愁裏逸，俠氣醉來奇。霜下梅花詠，風前桂樹詞。握珠君自惜，投璧我無疑。南國空舒笑，東方謾歎饑。古人何寂寞，吾道豈磷緇。秉燭星垂户，開尊竹䕃池。藥闌齊染翰，花塢半彈棋。更擬持竿去，長歌滄海湄。

送沈惟順户曹北上
爲問淮南士，何如沈隱侯。三墳看緼籍，八詠見風流。花憶上林日，鳬飛炎海秋。驅雞才獨展，馴雉效全收。夙繫蒼生望，能寛白屋愁。新恩持㦸貴，舊俗攬車㽞。泗水懸情劇，燕雲滿目浮。行無陸賈橐，去有李膺舟。亂後趨庭意，時來報國憂。人方輕楚調，君獨佩吴鈎。四海猶傳箭，千官擬借籌。握蘭知思苦，起草見深謀。名向鴛行重，功從麟閣求。周南㽞滯者，相憶倚江樓。

觀音閣朢海上諸山得城字
紺閣幾臨眺，翛然出世情。僧無説蓮偈，客有聽松聲。海濶衆山小，天空萬籟鳴。沃焦何縹渺，員嶠自崢嶸。樹入窮荒盡，峰銜元氣平。暝烟沉大野，寒磬落孤城。下界悲塵刼，空門悟此生。青尊聊一醉，何必問蓬瀛。

蘭汀存稿卷四
燕京感懷
周室翦基橫地軸，漢家開業扼河源。梯航萬國龍圖壯，禮樂千年鳳扆尊。白玉殿中芝正茂，黃金臺下艸初繁。周南未用嗟㽞滯，故國風烟欲愴魂。

其二
東風旭日轉觚稜，極目神州紫翠升。北海波濤三島近，西山樓閣五雲凝。牙璋鐵㦸迷秦壘，玉勒金羈出漢陵。督漢廣陽俱莫問，暮天囘首壯懷興。

其三
山翠成圍連積石，河流如帶接崆峒。北巡終協成龍瑞，南幸曾看飲馬功。綵仗參差垂象外，烟花繚繞畵圖中。獨憐旅食真何補，帝苑風光自鬱葱。

其四
塵塞戈鋋血未乾，龍庭烽火報長安。擬擒可汗先開幕，欲拜嫖姚更築壇。青海月明胡馬動，黃榆風急皂鵰寒。材官羽騎多如雨，夜夜旄頭倚劒看。

其五
躍馬却憐當日事，聞雞忽憶十年時。思親夢逐看花劇，去國情添折柳悲。天遠更爲招隱賦，路危空詠卜居辭。上林春色應無限（一作恨），誰遣江湖憶釣絲。

瓜步眺望
殘虹慘淡已黃昬，江上烟波獨愴魂。京口樹濃藏雨氣，海門風急長潮痕。西來暮色連三楚，北望浮雲隔九閽。正值旗亭須買醉，憂時懐土不堪論。

楊州悼隋離宫
李花歌罷益凄其，正是迷樓縱樂時。夜月遼魂哀鐵騎，春風淮柳拂鸞旗。斗邊蛇起妖誰識，帳裏鵰來事可悲。千載故基何處覔，杜鵑啼上野棠枝。

其二
藻井雕甍駐綵霞，錦帆一去已無家。凄凉夜月樓前舞，零落春風仗外花。殘燒繞原碑臥草，夕陽依㟁柳藏鴉。可憐河水滔滔逝，不識人間有歲華。

吴宫
月墮平湖漫不流，烟波何處可消愁。千年人傍要離塚，百頃誰尋范蠡舟。廊上悲風聞響屧，堂前清宴憶傳籌。竹枝似寫當年恨，聲起吴江葉葉秋。

姑蘇懷古
看山幾日到吴中，遊客登臨感慨同。金虎跡荒靈氣滅，水犀軍散霸圖空。春歸茂苑烏啼月，花落橫塘蝶怨風。誰識倦遊心獨苦，扁舟長憶五湖東。

秋日遊蒲澗贈丁戊山人
紫巖曲曲隱晴天，萬壑凉生珠箔前。訪古時扳偃蹇樹，談虚獨飲清泠泉。跡緣遁世尋三秀，心爲逃名得四禪。一自白鸞（一作雲）飛去後，到來應是幾千年。

其二
磵道秋生松桂風，泉聲飛下緑雲中。何時天外招黄鵠，此日巖前看白虹。露濕野壇丹井合，苔昬荒徑菊湖空。興來負笈歸何處，五嶽迢遥路不窮。

心遠亭探梅得陽字
招擕欣過水雲鄉，秪爲尋芳興倍長。偶傍池中微見影，忽從林裏暗聞香。莬園飄處隨殘雪，漢苑開時带夕陽。羡爾浮丘山畔宅，歲寒千樹得徜徉。

粤洲草堂泛舟得明字
蕩漾金塘霽色明，蓼花風起木蘭輕。共懸霄漢乘槎興，忽動江湖擊楫情。載酒客來鳬雁起，采芳人去芰荷平。就中更有悠然思，滿壑寒林作水聲。

出郭小園
澹澹波光漠漠天，汀蒲沙柳故依然。驅馳未卜宜瓜地，貧病猶營種秫田。杜宇聲殘花似雪，鵓鳩啼急雨如烟。朋遊共棄嵇生懶，誰棹江湖載酒船。

其二
新水斜通浴鷺洲，蒼蒼孤嶼鏡中浮。黃花未綻江南景，紫蠏先成水國秋。舊路忽驚芳艸合，高臺獨上暮雲稠。郊居豈爲棲遲計，堪笑人間沈隱侯。

漢宫詞
雲匝蓬萊迎玉輦，星連閣道閃朱旗。仙娥引燭祈年夜，内使催詞禮斗時。赤雁新傳三殿曲，青鸞多集萬年枝。蕋宫別有歡娱處，春色人間總未知。

聞邊報
朔氣飛霜塞艸凋，胡兒飲馬夜過遼。陣臨古戍多探騎，獵近平原見射鵰。空聞蒲壘爲秦地，漫説莎車屬漢朝。遂使遐方疲戰伐，將軍誰是霍嫖姚。

夜宿清遠江口
短棹依依繫晚風，壯懷離思浩無窮。荒邨夜急菰蒲雨，遠戍秋悲皷角風。白雁影斜江樹暗，青猿聲斷嶺雲空。更堪處處征輸急，深箐休論戰伐功。

題隱居圖
結茅栽樹倚巖幽，避跡甘從麋鹿遊。屋外青山通短逕，門前修竹䕃寒流。看雲時隱烏皮几，對客閒披鶴氅裘。可是淮南招隱地，西風蕭瑟桂叢秋。

寄丁戊山人二首
遥憶翛然鸞鶴姿，暫來倐去本無期。曹溪此日應傳偈，衡嶽何人共采芝。堪歎尚平辭累早，誰言弘景住山遲。他年紫氣朱陵畔，知爾初成玉液時。

其二
昔從蕭寺接風流，把酒相看賦遠遊。海上十年還浪迹，山中一别復驚秋。野烟細繞盧遨杖，夜雪難乘剡曲舟。空寄詩篇慰岑寂，知君心爲白雲畱。

厓門弔古三首
殺氣空濛下赤霄，胡塵捲地翠華遥。舟膠楚澤誰來問，魂溺湘潭詎可招。淚血歲添厓上蘚，靈風暮湧海邊潮。獨憐島樹猶含恨，不待秋來却盡凋。

其二
誰悟當年䜟已真，汴杭囘首總成塵。憤無勾踐三千士，死恨田橫五百人。海上乾坤春夢短，厓前風雨客愁新。貞魂若作啼鵑去，葛嶺山頭哭萬廵。

其三
鍊石銜沙昔日心，千年猶爲一沾襟。朔方駿没金甌缺，滄海龍歸玉璽沉。雲斷野烏翻夕照，雨餘芳樹鎻秋陰。風光不似西湖景，空使英雄感慨深。

楳華堂雅集
蓬扉散帙渾忘暑，竹塢相期逈絶凡。雨過橘陰團曲徑，風來桂子落幽巖。泉聲入户嵐扉潤，岫影當窓紫塞銜。瀟灑不知歸路晩，繞山凉籟起風杉。

瑶石山房夜話
窓外鳥啼黄葉墮，井邊虫響緑蕪寒。石床雲滿無人掃，山笥書成只獨看。伏櫪漫慙千里志，巢林猶羡一枝安。空將瑶草傷遲暮，江海冥㝠歎羽翰。

其二
竹塢蕭條夜漏遲，更堪剪燭話幽期。葉聲四起催山雨，澗溜斜分到石池。松菊喜逢三徑日，風塵憶共五陵時。凭闌莫奏招商曲，零落芙蓉越水湄。

無題次唐人韻
歡承恩寵冠椒風，醉倚金屏玉殿東。吟罷却愁鸚鵡聽，書成還藉紫鸞通。霧拖蟬髩匀新緑，花拂鴛裾落膩紅。獨有羅敷矜艶色，采桑南陌歎飄蓬。

其二
未央前殿按歌來，花外輕車殷夕雷。豹尾喜隨芸閣度，雁燈深照竹宫廻。諫因方朔恢諧得，賦捷枚皋扈從才。一曲霓裳千歲樂，粉香飛作茂陵灰。

桐廬道中
日暮烟嵐路欲迷，山櫻落盡見鼯啼。林藏宿雨諸溪漲，峽束長江萬木低。野老移家依碧嶂，松門無路訪丹梯。漂零却憶當年事，一曲勞歌越水西。

登城上樓
木落城頭風怒號，百年形勝自周遭。碧窓日曉滄溟濶，畵栱雲開象緯高。目㫁層霄無雁字，夢淹南國有漁舠。登臨一笑成今昔，彈劒酣歌媿爾曹。

庚戌八月虜變
白艸蕭蕭大野間，單于獵火照秋山。㘴令鳴鏑侵周甸，不見封泥守漢關。郡邑瘡痍嗟正苦，邊庭供餉轉多艱。九重已命嫖姚將，爲報蒼生一解顔。

其二
胡騎朝驅度黑河，射鵰還傍帝城過。四郊此日慚多壘，三輔何時遂息戈。出塞衞青猶荷戟，從戎魏絳漫論和。漢家會見平胡績，願聽回中橫吹歌。

朝中候旨呈同事諸公
曉望銅龍闢曙輝，曳裾趨候掖垣扉。西山雲霧開黄甸，北闕星辰䕶紫微。地逈遥瞻天仗肅，時平驚説羽書飛。腐儒通籍慙何補，擬獻甘泉願轉違。

送莫祠部督學貴州
獻歲星軺出漢京，南中鳥道入雲平。遥經遷史浮湘處，肯讓文翁化蜀名。戀闕梦懸春署月，登高詩滿夜郎城。莫嗟萬里風烟迥，攬轡應憐報主情。

送同年施欽甫宰蕭山施與余同座主
羡君墨綬去翩翩，茂邑風流此日傳。緑樹人家漁浦外，白雲官舍鳳山前。琴彈單父庭稀訟，花發河陽賦㡬篇。共是鄭莊門下客，報恩應擬在何年。

其二
看花上苑春同醉，折柳都門意不勝。帆帶夕陽過北固，舄隨秋色入西陵。中朝共愛才華逸，百里還聞歌頌興。莫謂徒勞寡奇思，知君心有玉壺冰。

送吴仁卿南歸因附家信
獻策名成出帝鄉，高才不愧漢賢良。趨庭綵服生春色，過里儒冠帶御香。粤社交游空歲月，燕臺去住各烟霜。寒梅欲發聊持贈，消息憑君寄八行。

寄同年卓見可時卓宰新昌
薊門一别愴驪歌，天姥峯南茂宰過。邑裏花香當晝遠，琴邊山色入秋多。蜚聲早重明珠價，抱病慙同片玉科。爲問舊時王謝郡，風流文藻近如何。

送鄺和仲之任廣德
公車待詔幾經秋，桐汭今乘五馬遊。烽火頻年堪涕淚，循良此日慰誅求。山連白石橫朝靄，溪下丹陽急暝流。如此風光殊不惡，相思吾倚仲宣樓。

春日病起得家書悵然有感
苑柳宫槐生曉烟，起看佳節倍堪憐。天涯尺素經殘臘，客裏分陰似小年。愁病可堪歸雁後，春心空負落花前。西山爽氣朝來好，擬把琴尊眺遠天。

送同年張子畏使代
使星遥指晉陽城，曉度郊原鐵騎迎。狐塞天低橫殺氣，雁山秋早動邊聲。書生倚劒心徒切，諸將揮戈意未平。若過北堂稱慶罷，還將籌策獻承明。

其二
征馬長嘶起朔風，獨憐平子思無窮。烟塵正值蕭條候，世事空歸感慨中。雲暗故關聽㫁角，日沉殘壘見孤鴻。懸知弔古經行處，好問當年李牧功。

秋日謁陵眺望
清秋霜露肅祠官，帝里山川此鬱盤。上谷風塵通大漠，居庸紫翠落層巒。七陵松掩金鋪暝，萬壑中流玉殿寒。香霧濛濛候靈蹕，星辰還仰太微看。

其二
輦道松楸玉露晞，鬼神肅穆儼旌旂。鼎湖寂寂龍時下，銀海㝠㝠雁不飛。中國地形當塞險，單于秋色入關微。千年雄殿雄燕嶠，九廟精靈護漢畿。

送羅山甫還潤州
羅含長笑出燕都，負笈空藏五岳圖。搔首風塵悲燕雀，浪遊詩卷滿江湖。人憐玉樹秋雲遠，家對金陵海月孤。爲問戴顒棲隱處，烟霞還似昔年無。

五月五日雷雨時于鱗子與子相元美過訪共賦
臥病長安愁毒熱，雨來爽氣滿乾坤。西山雷過蛟龍鬬，北極雲垂海岳昬。萬里鄉心還促膝，百年風物謾開樽。綵絲艾葉隨時俗，彈劒酣歌愴客魂。

聞董原漢臥病作此訊之
春來愁緒日㝠㝠，燕嶠風光自艸亭。入塞戰塵天外黑，隔城山色雨中青。驅馳歲月憐同病，骯髒江湖笑獨醒。南北亂離灾不細，漢家誰問董生經。

送文子還吴
湖海蕭條劒氣孤，吟邊白髪歲華徂。馬卿四壁愁酤酒，張翰三江擬釣鱸。月下潮聲過建業，雨中秋色上姑蘇。掛冠余亦滄洲去，遲爾烟霞倒玉壺。

送胡比部文徵之留都
西都詞賦見才豪，此日風塵攬佩刀。吴楚地當瓜歩拆，東南山擁秣陵高。潮邊春艸吟騷客，城上秋雲對法曹。六代繁華應涕淚，况堪天地戰争勞。

秋夜與謝山人茂秦
永夜風林怒未平，不眠烏鵲自多驚。清霜滿樹禁鐘㫁，缺月低空鄰杵鳴。燕趙浪遊今日意，乾坤長笑古人情。黃塵鬱鬱俱無賴，擬共漁樵過此生。

張掖門送座主朱公旅櫬還歸德
丹旐遥馳睢水濱，都門慟哭起行塵。乾坤尚想凌雲賦，烽火空傷報國身。季子劒留悲異日，中郎書在與何人。南湖烟水秋應慘，不過西州亦愴神。

病中于鱗子與子相元美過訪得寒字
青尊病裏罄交歡，况復風塵旅思寛。天地祗憐詞客在，鶯花懶逐世人看。邊關皷角春聲慘，宫闕星河夜色寒。牢落他年垂釣者，白雲猶自憶琅玕。

送周一之出塞
薊門蕭瑟雁鴻秋，王粲從軍事遠遊。俠客臨岐贈七首，故人把袂問刀頭。龍沙旌閃胡塵㫁，鹿塞笳鳴漢月流。搔首乾坤俱涕淚，古來國士幾封侯。

九日文德承吴子充二山人過訪
燕臺佳節遇重陽，詞客經過共舉觴。魏代風流頒菊蕋，漢家故事佩茰囊。空瞻沆瀣金莖上，漫接烟雲石闕旁。不用登臨頻悵朢，暮天鳴雁自成行。

送崔同年掌教建昌
獨騎疋馬出風埃，盡道儒官得異才。星渚月當鳴瑟處，匡山雲繞讀書臺。珪璋早爲明時用，桃李還從暇日栽。莫道青氊長寂寞，石梁飛瀑好徘徊。

寄黎惟敬
故人家傍青山曲，千樹梅花數畆池。愧我昔爲三徑客，憶君今賦四愁詩。旅窓月照焚香處，水閣風清染翰時。兩地幽懷不同賞，朝簪空自負歸期。

晚泊小金山禪寺
梵王寶殿鬱重重，萬疊烟花繞鷲峰。珠樹獨棲玄圃鶴，瑶壇長起法池龍。繡櫺虚映江光入，殘碣真看野蘚封。直北彤雲瞻望逈，江湖何用歎萍蹤。

蘭汀存稿卷五
暮春病中述懷
花落長安春事過，側身天地甲兵多。馬卿消渴空成賦，阮籍佯狂獨放歌。病起春風吹髩髮，酒醒寒月上關河。憑欄却憶十年事，長嘯誰持返日戈。

其二
萬方雲氣護蓬萊，春色蒼茫紫極開。天濶高臺招駿去，風生大漠射鵰來。明時病益江湖思，佳節愁深皷角哀。堪笑腐儒通籍晚，囏危心折請纓才。

其三
頻年烽火滯天涯，隱几蕭條感物華。萬里春衣空過雁，千邨寒食自飛花。人間謾憶衝星劒，海上虚疑貫月槎。自惜不才成傲吏，一辭神武即烟霞。

其四
含香朝退每從容，一眺乾坤極漢封。三輔地形通王氣，五陵春色入邊烽。西南戰檄何時息，吴楚軍儲此日供。病憶羅浮塵夢裏，㫁雲晴掛海門松。

送潘尚書改調南京
曾向東山起謝公，自憐籌策幾人同。清時心跡行藏裏，白首詩篇感慨中。曵履漢庭虚夜月，鳴珂江左自秋風。懸知銅柱銘勳後，天畔還看劒氣雄。

送同年沈儀曹之任㽞都
清秋分袂重躊躇，客裏那堪更索居。薊北風塵嗟對酒，江南鴻雁已傳書。片雲孤月三山外，衰艸寒原六代餘。到日休文應吊古，閒成八詠意何如。

少峯草堂卷爲商中丞作
江上孤峯紫翠深，百年天地幾登臨。秋來雨送三湘色，日落雲垂七澤陰。橘樹素封非俗累，桂叢招隱見幽心。勳名豈負烟霞約，蘭佩空傷楚客唫。

豫章遇時睿夫行人時奉使兹地
岐路蒼茫驚把袂，問余何事楚天來。倦遊客似相如病，奉使人疑博望才。海内風烟虚倚劒，江中秋色獨登臺。滄洲後夜瞻銀漢，縹緲僊槎北斗迴。

王元美席上賦得懷羅浮得餘字
縹緲丹梯萬仞餘，風塵囘首列僊居。石樓積翠臨滄海，鐵柱飛泉落紫虚。鸞鶴凌霞時自度，松苓滿地日堪鋤。何當歸訪葛洪去，四百峯頭好結廬。

感秋
一望關河夕照孤，商聲蕭瑟起平蕪。漢畿四塞稱天府，周室千年紀瑞符。承露金莖凌縹緲，迎風琳觀倚虚無。悲歌感慨人何在，莫向時平説霸圖。

其二
玉露團團凋紫蘭，風塵空歎别離難。美人挾瑟歲云暮，客子當歌月正寒。塞北千金求騕褭，越南萬里貢琅玕。䕫龍勳業還今日，搔首雲天愧羽翰。

其三
江湖此日復何如，謾向天南賦卜居。京國念歸懷陸橘，鄉園行樂想潘輿。候蟲聲起燈花落，社燕巢空木葉疎。一出碧山秋已晩，慙隨時哲待公車。

其四
碧紋氷簟正宜秋，臥看銀河淨欲流。鳷鵲觀前清露滴，盧龍塞下暮雲稠。臨風長想蘇門嘯，多病徒懷杞國憂。諸弟故園應北望，相思知上海邊樓。

其五
佳節聊登郭隗臺，長空澹澹鳥飛來。客衣未授寒砧急，羽檄遥傳暮角哀。樹色依微臨睥睨，雲光浮動近蓬萊。可堪多難當揺落，却憶東籬菊又開。

其六
薊北風烟驚壯心，感時應覺二毛侵。功名共羡虞卿璧，世事徒憐季子金。戰後關山生暝色，雨餘城闕澹秋陰。即看節候堪盃酒，徙倚聊爲越客吟。

秋去和同年胡伯賢
河漢迢迢天宇開，静聞靈籟起高臺。千峯凉雨窓前急，萬壑驚濤樹杪來。燕塞乍飄清角斷，漢宫時動暮砧哀。思鄉越客情偏切，中夜披衣聽幾囘。

中秋前一夕雨過黎惟敬山房
青山閴寂偶尋君，斗酒哀歌思不羣。天上陰晴渾莫定，人間弦管轉愁聞。梧桐聲急千家雨，巖壑寒生四壁雲。明夜月圓誰共看，露荷風竹對秋分。

山館秋日陳公載黎惟敬二子過訪
高秋岳色翠嶙峋，搔首雲天眺望新。詞客共題青玉案，浮名空愧白綸巾。即愁魑魅窺人過，况復風煙墮淚頻。莫向西風感摇落，濁醪相過任吾真。

五仙觀眺望
歲晏琴尊聊縱賞，况逢高閣俯長川。孤城海氣霾寒日，萬壑鐘聲出暝烟。遼鶴歸來空異代，石羊化去不知年。滄桑自古何須問，腸㫁江湖落雁前。

秋夜
瑟瑟西風吹衆芳，多情宋玉自悲傷。誰家笛弄千山月，半夜烏啼萬樹霜。豈有勳名思汗竹，敢將詞賦擬長楊。憑闌一笑秋將晚，白石清泉興不忘。

登黎氏山樓
樓前山氣日氛氲，偶爲看山一訪君。下榻微風吹石壁，當歌明月出江雲。㫁鴻遠向沙頭落，孤磬低從樹杪聞。秖道避喧非避世，他時休勒稚圭文。

其二
苔逕雲泉松十尋，風迴衆壑自龍唫。謝家羣從多詩興，蘇嶺高人發笑音。樹色夾城春雨暗，江光吞璧夕陽沉。生涯卒歲渾疎豁，朢逐金莖使不禁。

其三
翠微丹壑倚疎楹，散帙焚香豈世情。吟罷獨看河岳色，客來同聽桂松聲。三春簾捲城雲入，半夜窓臨海日明。擬把釣竿終遠去，即憑高閣瞰東瀛。

初夏與陳公載黎惟敬惟和梁思伯遊北郭諸山
性癖甘從猿鳥羣，出郊風物謾紛紛。邨前花逐諸溪水，雨後人耕滿壑雲。桂樹幾同騷客賦，松醪遥自野僧分。共期結屋開青壁，爲愛流泉盡歲聞。

登白雲山頂
報道春光出郭殘，謾擕樽酒上層巒。澗泉雜雨鳴山閣，空翠因風濕客冠。陰壑㝠㝠宵見日，長松落落夏生寒。誰知一别含香署，遮莫青峰獨耐看。

其二
石梁天畔駕晴霓，况復風光且杖藜。春靄樹迷秦嶺北，夕陽山滿漢臺西。數龕荒蘚諸僧散，一徑飛花獨鳥啼。莫向塵寰嗟白髮，好從靈嶠問丹梯。

其三
野客尋幽春暮來，懸厓曲磴斷氛埃。天橫五嶺空青出，日射重溟素練開。陰井尚聞龍化去，古壇不見鶴飛廻。浮雲滿目殊無定，莫厭登臨數舉杯。

安期巖
東南紫氣動江關，玉舄飄飄遂不還。謾憶鶴歸華表柱，更傳僊在沃焦山。松梢花落禽啣去，石上芝生客到扳。今古蒼茫俱莫問，何如散髪弄潺湲。

山舘燕集憶梁彦國仲登二山人作此招之
憶賦思玄意獨深，山川蕭瑟幾登臨。百年秪合持螯醉，萬事何妨擁鼻吟。海上斷雲秋漠漠，天邊落木歲陰陰。稽山廬岳風流遠，此日詞人可共尋。

其二
門巷蕭條轍迹迴，病餘空愧艸玄才。竹林已喜羣賢集，蘿逕還期二仲來。寒日隱山孤磬起，殘霞臨水暮鴻哀。江邊歲晩梅花發，應對幽香數舉杯。

暮秋登鎮海樓
丹梯裊裊虚無裏，下界遥看紫翠重。星斗暮懸溟海樹，烟霞秋斷越山鐘。盃前風景非秦代，鴻外關河盡漢封。搔首白雲應可掇，誰騎黃鶴躡仙蹤。

寄宗吏部子相
野舘西風叢桂開，天長猶阻朔鴻來。憂時應念山公啓，作賦空慚水部才。一臥烟霞違漢署，幾看烽火望燕臺。清秋河嶽堪藜杖，莫動江南庾信哀。

九日寄大崙衡南二山人
抱病獨吟霜樹根，亂餘風物倍驚魂。清秋遠道豺狼過，落日浮雲海岳昬。飡菊可堪騷客怨，佩茰猶憶漢宫恩。滄江歲晏清楓冷，烟艇魚竿許共論。

其二
一别高樓烟月空，可憐尺素滯孤鴻。潮平人隔秋雲外，日落山明海氣中。三徑蕭條應自往，五噫感慨復誰同。重陽獨酌真無賴，愁絶高臺落㡌風。

送盧郎中少明之京
朔風吹雁過江皋，送客悲秋且濁醪。抱病已拚滄海釣，含香猶憶白雲曹。西京露滴金莖冷，北極星垂綵仗高。到日故交如問訊，爲言仲蔚自蓬蒿。

壬子長至
曾侍朱衣獻履辰，驚看此日物華新。中原天地猶寒色，南國山川自戰塵。鴻雁塞遥恒避臘，柳梅谷煖暗生春。斸苓采藥原吾分，一醉江樓笑此身。

歐楨伯貽桂樹
嶺嶠空傳入桂林，汝多雙榦自丹岑。高枝寒拂星榆影，側葉晴分若水陰。僊客偶從廬岳遇，詞人謾向小山尋。何如歲晩幽窓下，金粟香飄對苦吟。

寄南昌尹張鴻與
西山秋色鬱嵳峩，茂宰時停白玉珂。南國梯航催貢賦，中原天地憶提戈。鳴琴此日人應頌，下榻當年事若何。滿目秋風送征雁，暮天囘首一悲歌。

送同年劉朝宗之任瑞安
日出城烏啼不休，長安客子苦難留。寒烟滿路轉征葢，衰草連天生别愁。共道風塵辭北極，獨憐山水得東甌。飛雲渡口千家樹，梅雨潭邊百丈流。海氣蒸人長似夏，山光依郭逈宜秋。晝閒鳥影下廳事，夜静潮聲到縣樓。羡爾花前飛舄去，與誰峯際抱琴遊。蒼生貢賦嗟方劇，赤縣循良看獨優。燕越迢迢相憶否，天涯遥望白雲浮。

寄贈許解元殿卿
聞道清標東郡奇，李生倜儻共襟期。論交早逐牛醫子，作賦寧要狗監知。歸臥岱宗霞起處，獨觀滄海日生時。翛然自惜雲鴻羽，去矣誰憐霧豹姿。天路驊騮終蹀躞，丘樊蘿薜且棲遲。折麻此日心徒切，汗竹他年事莫宜。搔首關河增悵望，側身天地笑支離。任公亦有垂綸興，楊子空嗟執㦸疲。擬把仙山尋玉液，謾從京國憶璚枝。鵲湖燕嶠成修阻，感慨長吟梁父詞。

送王中丞出鎮山東
憶昔乘驄出漢畿，急難才籍九重知。胡來節領襟喉地，塞上功高保障時。詔下雲霄移斧鉞，霜飛海岱佇旌旗。自憐籌國身非遠，人羡憂時髩未衰。日落北庭仍戰戟，烽傳東郡更瘡痍。轅門月下軍書動，憲府秋深戍角悲。獨倚青萍堪涕淚，坐揮白羽繫安危。懸知長嘯烟塵静，公望于今合鼎彝。

寄吴舍人明卿
故園伏枕感居諸，楚粤相思萬里餘。尺素不傳衡岳雁，寸心空念武昌魚。才高宋玉還成賦，價重荆金只較書。落日浮雲聊望遠，秋花春艸倍愁余。東方待詔官仍拙，北海開尊歲不虚。驤首雲霄懷諫獵，側身江島願爲漁。秪憐後會形容老，轉媿前賢德業踈。郎署昔時堪浪迹，干戈何地可安居。忘憂豈有中山酒，抱病長乘下澤車。知己相逢如問訊，朱明洞口一茅廬。

東林寺前作
山色斜依寺，江流曲抱村。時有山僧出，殘陽獨掩門。

其二
寒日炤流水，晩風吹古樹。遥聽暮鐘聲，依依度江去。

期友人不至
寂寞蓬蒿者，誰能載酒過。眼看花落盡，蝶夢繞烟蘿。

其二
月色射西壁，林烏棲不定。窓間人獨眠，葉滿青苔逕。

秋夜雨中過黎氏山房（以唐人「雨中山菓落，燈下艸蟲鳴」爲韻。）
偃蹇復何爲，把經倚庭樹。忽驚山鳥喧，登樓看秋雨。

其二
如何落塵網，歲歲感秋風。偶共息心侣，徘徊一壑中。

其三
竹逕通松塢，幽人自往還。焚香寂無語，落葉滿空山。

其四
蕭蕭嘉樹林，霜來還結菓。每避山猿窺，時向窗前墮。

其五
忽憶還家時，俯仰空成昨。有酒當共持，黃華開且落。

其六
雲端發清磬，松裏耿疎燈。欲識心中事，還應出世僧。

其七
歩屧越臺上，誅茆越臺下。越王復何在，松風自蕭灑。

其八
浪遊不得意，豈似羅浮好。君乎能相從，荷鋤種朱艸。

其九
風枝翻夜鵲，露井響秋蟲。安知灌園者，不與漢陰同。

其十
瑶琴不復理，空餘山水情。棄置石床上，風來時一鳴。

北山訪梁思伯諸子不遇
竹塢無塵日已曛，數聲啼鳥隔花聞。平蕪一朢凉風起，吹落江城萬樹雲。

其二
此日相期汗漫遊，獨尋猿鶴北山頭。池塘花落無人管，空鎻蟬聲一院秋。

越江曲
柳絲長繫木蘭船，别浦風光莫浪傳。貼水新荷空蕩漾，露珠終日不成圓。

其二
橫塘風起送新凉，蒲葉拍波江水長。莫道春歸花落盡，中流還有杜蘅香。

其三
新裁白苧惜嬌嬈，向晚相將度畵橋。碧水溶溶山宛宛，年華多在此中消。

閨情
萬里關山無盡期，年光春色使人悲。柳花只似悠揚夢，日逐東風少住時。

卷六序送吴仁卿之樂安序余得交仁卿葢始庚戌春云余與故人李君少熙方受薦上第共居僦舍中有客短褐逐欵段操越音抵門時余二人辭家去吾黨諸故人久矣蒼頭訝客子來而李君則顧視驚曰仁卿可從過我得無道塗苦乎爲解裝延致舍中葢李君雅善仁卿也而仁卿是時以州茂材歲薦上之大宗伯試闕下得待詔公車先是余與李君出入輒接席並銜二人相得甚