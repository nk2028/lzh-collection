喜鄧道恊修荔支通譜
世人有譜牒，用以紀厥盛。顯逹表令名，隠逸書眞性。物極多散遺，類繁每難竟。人旣會宗支，不使紊異姓。嘉果獨荔子，名品亦堪命。前賢蔡忠惠，乃爲此族敬。操觚悉條分，例義得其正。後之曹與宋，起而亦相兢。生植日以繁，流派日將迸。君兹意何佳，突爾躳爲政。一旦羅群編，衆美忽歸併。頓使還本支，某賢而某聖。如人有小傳，一一俱明鏡。古今翰墨林，於兹諸賦詠。珍玉與瓊瑶，林間盡輝映。有若枝葉披，君則握其柄。卷帙幸已成，展閱殊可慶。

荔支歌
人間萬果生方物，四序分成盡堪喫。那及閩南此荔支，蜀都粤嶺名皆屈。名品多竒有等差，薰風薦熟何纍纍。中如孕玉凝脂處，外若丹砂結實時。飽食亦無愁內熱，欲比櫻桃猶勝絶。所以星馳入貢來，能使楊妃開笑頰。詩賦標題非一篇，漢唐宋代人爭傳。我生幸與同地産，得不賞詠從年年。年年口腹克甘美，火棗氷桃等閒耳。安得移根向上林，高天雨露恩無比。

思荔閣歌爲張元秘題
君家曲江荔支賦，色香味向篇中具。當年閩粵産隨人，從心所欲何思慮。君今與我則不然，南國生身在流寓。海錯牽情况荔支，毎歲相思凡幾度。幾度思從朱夏時，無能縮地楓亭路。遥憶薫風薦熟新，一啖百顆多臨樹。紅膚剝去如絳綃，香液流來卽甘露。那似楊妃索笑顔，頓敎驛騎飛馳赴。男兒貧賤百事艱，寧獨區區此懸注。聊將高閣錫嘉名，名因碩果傳佳趣。豈緣口腹遠垂涎，兼歎鄕心常窘歩。倘佀蓴鱸張翰思，荔支自可供朝暮。

夢荔支
二十餘年别故鄕，荔支無計見紅香。昨宵入夢呈丹粒，何日驚心剖玉漿。有似楓亭歸夏早，非同粤嶺並時光。從敎種種皆堪憶，不及魂交十八娘。

還大丘憶荔支示諌兒
久向江南憶荔支，歸閩今已及其時。不生海澚難先見，早食榕城未可知。林際紅香猶渺渺，市中名品漸纍纍。少年記得曾飡去，急與新甞是客兒。

海口翁士幹表姪新餉荔支于瑞巖歌
三十七年思荔子，今向海城重啖始。海城亦匪産荔鄕，却自郡邑分來此。此果此鄕人亦珍，何况他鄕未見人。甫能成實卽採摘，豈殊一騎馳飛塵。翁郞是我姑表姪，昨夜相許在今日。曉露未晞走市中，呼買親爲手數出。風吹販子開筠籠。爲道新上還不充。一歲一畨較顏色。顆顆攅結輕綃紅。我雖曾食亦急急，不問甜香與酸澁。携將滿袖瑞巖巔，笑向雲天剖百十。吾兒生長自金陵，初得入口疑紅氷。謂言猶未美之至，中心已覺喜不勝。從此林間知漸好，名品譜中堪細考。我頭已白荔長紅，宜共此囘飡及早。

邑中買荔支
此是吾鄕邑，人家荔滿林。啖思重到口，望已卽開心。白日揺紅影，凉風坐綠陰。呼童逢便買，莫計槖中金。

劉拂雲餉荔支二百顆名桂林戲荅之
荔支何以桂林名，豈是香如桂子淸。二百眀珠勞餉贈，十千紅友勝呼傾。崇龜圖畫施相似，坡老吟詞擬不成。爲謝殷勤無可報，待將丹桂當瑶瓊。

食荔友思金陵歌
閩天六月方炎蒸，閩山荔子紅騰騰。我歸携兒共飽食，轉向玉融思金陵。金陵兄姪更妻子，欲食此果殊不能。兄雖甞味歲已久，亦多大老諸友朋。友朋欲作榕城客，大老願謫楓亭丞。夢寐不往蜀與粤，烏石山似靑天登。登時食荔那可得，畢世一見嗟未曽。曾如我歸守成熟，林間巿上來頻仍。新出筠籠玉盤薦，動數千百盈斗升。摘下枝頭榴火噴，剖開殻裏羊脂凝。臨風浸酒飮香雪，映月浸水團寒氷。日日傷多不住口，人人思遍空塡膺。片時縮地信無術，幾度仰天翻自憎。如童取小媿何用，似鷄呼羣慚莫稱。安得紅塵再一騎，使我附驥如飛蝇。頓餉江南衆親友，劃如妃子笑不勝。

買荔支不得戲作
魚蝦腥繞巿，落晩尚喧填。荔子産非地，連朝已寂然。厭心難滿欲，饞口枉垂涎。合向榕城去，紅香飽萬千。

荔支花
只向閩鄕說荔支，荔支花發幾人知。幽香陣陣㣲風裏，苞蕋還分雄與雌。

大丘嘗新荔支歌
去年海口瑞巖裏，五月中旬嘗荔子。今年大丘復甞新，四月下旬驚有此。物侯重更感客懷，何時流寓返秦淮。故鄕風味雖自好，我心實似羈天涯。大丘果樹無此木，楓亭肩販來沙玉。阿弟隔村乍買歸，使我見之駭心目。汲有東金山頂泉，剖浴數枚罕可憐。會須早上榕城去，市得盈筐飡萬千。

食荔歌
眼耳鼻舌與身意，無所不快是食荔。眼看高樹垂血紅，耳聞名品衆不同。鼻嗅淸香向朝露，舌吞玉液甘如乳。身當故國館西峰，意欲食之願卽從。荔支食飽忘食飯，或買或餽日千萬。却思古昔爲帝王，諫止貢獻繇唐羗。貴妃一笑至今說，而我賤子何饕餮。我住江南五十春，暫歸三載而嘗新。遥憶家人與親友，安得一顆鮮到口。携來兒僕食倍多，毋乃於此分太過。人生生閩信樂地，江南好作歸閩計。

荔支詞十首（次友人韻用白戰體）
閩山五月荔支鮮，萬樹千林色蔽天。上市人人爭食飽，忘飡幾廢突中烟。

瓤如白玉殻丹砂，香沁肝脾與齒牙。村塢近疑𤇺燧火，園墻遥訝海天霞。

一枝低壓一枝低，成熟爭㸔處處齊。樵子菜兒俱改業，街東賣過又街西。

不能留久不能醃，飽脹傳敎少食塩。難待及時先欲啖，只消早晚變酸甜。

豈惟口腹眼還㸔，眞是脂凝與錦攅。性熱也知微有忌，井泉洗浸似冰寒。

鄕風交送滿堂前，時候初當小暑天。中貫金鍾名色異，高肩細核妙如仙。

採折全枝剰木丫，持如絳節映籠紗。一錢十顆千錢萬，日費囊錢未破家。

休論茜草與花顔，菓色無如此色殷。我欲帶將之白下，三千道路恨艱關。

長樂楓亭種類繁，漳泉名品動衣冠。飡來歲歲相宜甚，何必長生學鍊丹。

閩粤名兼蜀國傳，三方以外盡垂涎。焙乾天下知無數，那及枝頭摘下鮮。

張羣玉明府送荔支
荔支名海內，閩粤蜀都間。蜀本君鄕國，閩爲我故山。翻勞分惠至，未免各思還。得似丹砂否，愁人欲駐顔。

陳磐生留食荔支龔克廣亦摘其先祭酒狀元公墓亭荔至同啖有作
君到金陵荔我誇，我今食荔在君家。剖如玉粒開丹鼎，垂似宫燈點絳紗。更值狀元來後裔，偏從娘子闘鮮華。以兹留客客淹坐，竟日不須茶與瓜。

鄭汝交郡丞集客南園摘荔
君曾置驛客來多，未及家園此共過。坐入荔林疑火樹，歩竆苔徑信烟蘿。遠人佳果宜攀摘，賢主淸尊足笑歌。最愛夕陽明顆顆，紅光欲敵醉顔酡。

荔支雜詠四首
無此鮮甜無此香，冰肌玉液與瓊漿。從來妙美真難比，只合呼爲十八娘。

不獨宜飡且好㸔，眞如鶴頂與雞冠。火山㝡早楓亭晚，次第如珠撒木難。

傳聞勝畫岀吳航，今歲今朝始得嘗。總是一般閩地果，因他肥大故稱强。

荔支至美是楓亭，口未能嘗耳慣聽。兩日不能煩驛使，一生塗路枉多經。

剝荔四詠
逺客
共向閩鄕剝荔支，遠人剝荔喜纍纍。如收火齊來天外，似闘珊瑚到海涯。爲愛紅香心獨賞，争猜細核手先持。飽飡願就三山老，不欲還家繫渴思。

高僧
共向閩鄕剝荔支，高僧剝荔念阿彌。恍拈槵子從頭處，似解衣珠着手時。佛座獻新親自捧，齋筵作供衆先推。非關口腹圖甘美，恐入叢林結果遟。

美人
共向閩鄕剝荔支，美人剝荔更相宜。如臨錦帳分銀蒜，似脫紅衣露玉肌。開口笑吞强石蜜，嚙唇歡洽勝甘飴。從敎玉指頻挑選，那及桃腮正媚時。

孌童
共向閩鄕剝荔支，孌童剝荔映妖姿．渾如擲果盈車日，還比探巢取卵時。擬是梨園羣弟子，攀將蓮蕚小孩兒。鄭家各把攖桃喚，以此爲名不更奇。

荅林祖生餽荔支
聞爾林園荔有名，柳山十里隔榕城。摘連枝葉紅光透，迸貯筠籠香氣盈。碩果已消歸客渴，琅函更見故人情。感兹投贈殷勤意，獨媿無能一報瓊。

荔漿歌
鎮日無厭飡荔子，剖殻津津瀉漿水。宛似甘泉涓滴流，還如玄酒淋漓釃。可憐漏落莫沾唇，可惜輕抛但隨指。偶思當下承受之，頃刻浮光溢素磁。此漿不寒勝官蔗，此汁競爽過哀梨。竟以芳潤潄丹府，直將瀝液傾華池。小銜細啜愛微沫，有若捧盈懼顚潑。裴航豈必遇雲英，司馬何妨病消渴。眞如秋露浥薔薇，人間百味那能奪。我從久客歸故鄕，口腹旣饜齒頰香。已幸分甘進貢子，還疑就乳十八娘。却怪當年蔡州守，譜荔翻敎柞去漿。

荔支將盡感賦
今年今夏到今時，廢食忘飡飽荔支。信是人情無厭足，自應物候有推移。欲留香色難爲計，兼送流光亦可悲。待得林間重結實，予身恐又在天涯。

别荔支
來時堪喜別堪憐，一别爲期定一年。猶勝貴妃思遠地，當如織女㑹高天。低頭棄核方離殻，舉手攀枝似贈鞭。未必人人皆類我，情痴十八阿娘前。

詠荔支廻文
南閩此果妙鮮甜，顆顆垂林入夏炎。三日過多佳却减，一年逢極熟當添。含香冷下通喉潤，碎玉紅開擘指尖。籃滿貯來新露曉，甘人是味美全兼（以上《閩中荔枝通譜》卷一三）。

題畫袁孟逸棺圖
袁孟逸死無子，夫婦寄棺于法水寺之旁，上雨旁風，暴露者十年。林若撫草疏告哀，莫有應者。閩人林古度寓法水寺，吊而悲之，取一摺扇，画兩棺貯敗室中，極荒涼慘淡之狀，而題詩其上曰：
兩柩荒荒牆翣存，雨淋日炙傍頽垣。君平善卜自不料〔一〕，伯道無兒誰與言。儻仗詩篇埋白骨，猶憑風雨閲黃昏〔二〕。何時墓上真行殯，千古山松共姓袁（《列朝詩集》丁集卷一〇）。
【校】
〔一〕按：「自不料」，《明詩紀事》作「不自料」。
〔二〕按：「猶」，《明詩紀事》作「勝」。

新桺篇
東風吹動楊桺時，初縈霧縷綰煙絲。沿河間陌方縈樹，離雪辭霜始放枝。枝頭樹底看仍舊，淑氣纔融春乍透。濃澹輕黄尚未匀，參差淺碧猶難驟。輕黄淺碧露郊墟，借草分蒲嫩有餘。裊裊亭亭嬌且怯，纖梢短綫非一葉。王恭張緒漫爭論，旅舎邊營正愴魂。可堪繫馬章臺畔，漸許藏烏向白門。白門紫塞那堪比，逗暖凝寒異生死。楚澤拂應齊，漢宮眠未起。舞出腰肢鬬並柔，畫來睂黛纖誰擬。此時宛彼欲成行，此時攀折待條長。翠樓忽使佳人悔，驛路將令游子傷。曳雨揺煙日猶冷，豓李穠桃色俱醒。玉關羌笛動遥聲，灞水隋隄弄微影。聲聲影影總愁人，輭媚飄颺詎可陳。渤海髙叢爭擬貴，金城重見易傷神。多少鬢顏銷歇盡，曾如楊柳故還新。

新燕篇
新燕至，語呢喃。連翩辭海上，迢遞到江南。去秋相別年應兩〔一〕，今歳重逢月又三。三月晴光嗁百鳥，爭羣逐隊齊飛繞。若似雙棲畫棟春，誰如並蹴珠簾曉。珠簾翠幕屢疑猜，畫棟雕梁認幾囬。寂莫舊巢仍自覓，殷勤遠道爲誰來。來尋故壘添辛苦，多少新人更舊主。數數身輕楊桺風，低低翅溼棃花雨。花邊桺外舞差池，掠水銜泥無暇時。忽向歌臺拂絃管，乍臨妝閣礙游絲。一朝復一日〔二〕，朝出暮還入。繫縷事猶存，司分期已及。王謝豪華久已非，至今古巷問烏衣。莫教侶失情空斷，待得雛成秋共歸。
【校】
〔一〕按：「應」，《篋衍集》作「已」。
〔二〕按：「朝」，《篋衍集》作「日」。

雨後殘月
雨罷看殘月，光如向滿時。四山唯一静，孤閣轉多竒。寂寂凉潛透，㣲㣲影漸移。西東聊與辨，覺我太眠遲（以上《遺民詩》卷五）。

題俞君慎所藏金節徵畫菊卷歌（有引）
在昔之畫菊者，元以錢舜舉，明以陶雲湖，今則有金節徵隱君也。節徵古德君子，抗節自修。文墨之外，游心於畫菊。得其眞趣，不落花卉蹊徑，如縱筆作草書，腕力與心神脱而化矣。此卷為俞君慎先生一日揮灑而成者，使人玩之如游南圃東籬間，色香凝于紙上，題咏集乎卷中，恍魏文帝奉一束以贈人，俞處恭吟七字以送客。予何人斯，獲觀妙品，濫贅微詞。
金君畫菊出毫素，俞君愛菊卷中聚。墨香生作菊花香，枝葉全飛資雨露。陶潛欲采卻不能，朱孺欲服還無助。只合藏之素心人，案頭賞鑒娛情愫。今世四時氣盡秋，我獨展對生牢愁。

甲辰初夏為其老道兄題九青小炤
青佳編韻皆在九，君喚九青名可聽。信是韻人名亦韵，丹青錯畫作秦青（以上《壬寅消夏錄》）。

文選樓
秋浦樓過文選樓，隋梁勝跡在池州。細看萬事皆虚往，不及昭明姓字畱（康熙《杏花村志》卷三）。

杏花邨
郡樓高岀秀山門，古跡今時不可論。杜牧當年有名句，獨畱城外杏花邨（同上書卷五）。

遊石竹
浪遊幾度嘆年華，為愛名山踏徑斜。幻出樓臺閒日月，飛來洞壑老烟霞。凌空石磴三千丈，匝地瑤林百萬花。漫向華胥尋好夢，此身疑可到仙家（乾隆《福州府志》卷六）。

陶寶肖象歌爲馮本卿金吾作
昔賢製器巧含樸，規仿尊壺從古博。我明供春時大彬，量齊水火摶埴作。作者已往嗟濫觴，不循月令仲冬良。荆溪陶正司陶復，泥砂貴重如珩璜。世間茶具稱爲首，玩賞楷模在人手。粉錫型模莫與爭，素瓷斟酌長相偶。義取炎涼無變更，能使茶湯氣永清。動則禁持慎捧執，久且色澤生光明。近聞復有友泉子，雅式精工仍繼美。當教春茗注山泉，不比瓶罍罄時恥。以茲珍賞向東吴，勝却方平衆玉壺。癖好收藏阮光禄，割愛舉贈馮金吾。金吾得之喜絶倒，寫圖錫名曰陶寶。一時詠贊如勒銘，直似千年鼎彝好（《陽羨名陶錄》卷下）。

題湧泉寺
林茂之嘗登鼓山，至湧泉寺，寺經野火，六十餘載，僅茅茨數椽、逰僧一二口而已，題詩云：
何代黄金建講臺，不㸔全盛獨興哀。斷橋仆澗空秋草，廢礎成砂没古苔。逰客暫依殘院宿，住僧都是别山來。湧泉空自稱靈水，不向當年滅燼灰（《竹窓雜錄》卷一六）。

金陵冬夜
老來貧困實堪嗟，寒氣偏歸我一家。無被夜眠牽破絮，渾如孤鶴入蘆花（《學餘堂集》卷四七）。

奉答甯人贈詩
忘形出至性，過從淮水湄（《顧亭林先生詩箋注》卷一〇引）。

題趵突泉
動中存至靜，平裏得全奇（《札樸》卷九）。