桐城吳先生詩集
答劉省三軍門見寄
男兒三十成名將，神勇真如掃籜風。殺賊酬恩等閒事，手封京觀不言功。

其二
旌幢曜曰壓淮淝，平賊新歸慰夢思。父老爭先迎馬首，將軍假沐豈多時。

其三
名在淩煙身在野，知公勇退本良圖。君王近日方嘗膽，漫載西施入五湖。（公自注：「來詩新納一姬。」）

其四
昔遊梁宋拜前旌，許我䏻追定逺名。近識孟堅初入幕，燕然伫看勒新銘。

題呉桐雲城南飲餞圖
九陌黃塵深没馬，東華甃石碾成窩。君看夾道長楸樹，迎送紛紛閱幾多。

題蕭廉甫望雲圖
窗風翦翦繙書葉，夢作故園花片飛。白髪倚門問烏鵲，附書更不寄當歸。

其二
君昔騰驤初去家，君家蘭芝初茁芽。祇今把鏡能學母，更畫窗紙成昏鴉。

成都楊研星惠贈二詩依韵奉酬並徵夀言
子雲摛藻照丹霞，寂寞荒亭舊所家。遠裔千年通肸蠁，玄文再世現曇華。頗聞俳語嘲優孟，已見瑰辭似景差。顧影未宜矜孔翠，咸陽睎價直泥沙。

其二
鯈䱁呿沙媿就陽，行雲無意上髙唐。客愁傳舍歌彈鋏，歸夢斑衣舞奉觴。巾篋文書結塵網，錦囊詩句乞慈航。持歸獻夀親應笑，身世雞虫漫短長。

題張柏溪採芝圖（公自注：「柏溪，紹京之父。」戊辰正月。）
吾鄉文物名天下，嘉道而還漸隱淪。諸老風流空墓草，十年鼓角莽煙塵。零陵乳穴何當復，漢殿靈光尚有人。徑欲相從訪遺事，好圖枌社學公麟。

其二
先皇再世得夔臯，繼起翩翩席貴豪。黼黻三朝丞相業，金貂七葉侍中曹。丈人老卧滄江上，有子才如龍伯髙。不藉聲華易儒素，新看下邑試牛刀。

謝丁筠卿惠茶墨用相國贈吳南屏韵（戊辰五月。）
驚濤捲雨飛如簁，輕舟劈箭風檣摧。道逢故人停櫂語，玄圭蒼璧相將來。髙齋瞰江渺空闊，軒櫺緑淨交踈槐。主人得客便忘食，試茶潑墨時掀豗。缾罄罍恥豈不惜，餽飡加璧何其乖。我貧嗜好百無癖，石碾不用銚生灰。梁肉羶腴要湔雪，腐儒湯餅甯能災。三年奔走荒學殖，如農惰力田汙萊。薑芽歛手蛛網硯，窮鼠空齧欺童孩。煮藤粗識辨魚蟹，磨盾敢詡殲狼豺。雲腴松煤不易得，透紙怪發光咄哉。故人分似豈無意，封藏包裹猶疑猜。吾郡二物有包貢，嵗時輦致驅虺隤。曷不薦此玉堂上，墮落筐篋吁可哀。貴賤隨遇物亦有，坐悟大化安沈霾。灑墨漸看蛇蚓結，烹茶坐覺冰雪皚。嗚呼君意苟如此，爲試古研浮深杯。江平浪静語不極，孤帆一葉乘風開。會澆枯腸岀芒角，摩擬姚姒追娀邰。

東阿道中和曾劼剛公子别李佛生元韵（庚午九月。）
神驥難施鞚，初駒孰鞴鞍。孫揚同一顧，牛皁各羞餐。燕草春應綠，吴江曉尚寒。來船復去馬，惆悵日闌干。

馬通伯求見張廉卿以詩介之
張子濡大筆，淋漓坐小閣。客來漫謝去，吾公在壑谷。高歌泣鬼神，俯唾生珠玉。當其得意時，馬揚不能獨。惜無好事人，至言不勝俗。吾徒有馬生，闇室夜求燭。若令掃公門，籍湜儻可續。寄聲作儐介，此諾吾已宿。忽憶求闕翁，匠門慙散木。

方菊裳以其先人麟軒太守冬夜課子圖見示索題余與方氏鄰里世好近事多可感者悵然有作
一經那敵滿籯金，千載儒冠誤到今。但看萬言值杯水，何湏尺璧校分陰。翁能炳燭娛衰齒，晚有佳兒抗古心。往日幅巾堂上客，夜闌把卷淚𩃬𩃬。（公自注：「時太守已没。」）

旅舍勸許八飲酒
向來不喫漂母飯，此行怕惹元規塵。藏神夢汝要湔洗，少飲無何亦可人。

蒙陰道題壁
山徑崎嶇不可行，朔風吹雪記從征。共看裘帶今羊祜，謬許才名漢禰衡。萬里淸秋失鵰鶚，千尋碧海吼鯢鯨。一樽此日蒙陰道，泰岱摩空北斗横。

其二
新年擊楫已東行，三月巾車正北征。壠麥漸髙驚節候，斗杓潛轉倒璇衡。片雲出嶺盤孤鶴，怪石迎人立駭鯨。景物幽奇時序改，銜盃青眼尚能横。

答王鼎丞元韵
王侯健筆淩曽颸，緑鬟紅袖羅書帷。太白樓頭始相識，攜手坐看東山棋。君腹便便如瓠肥，我面削瓜身植鰭。幕府優賢吏事稀，相與雕琢愁肝脾。時復縱謔相諧熙，東極日母西因墀。坐客盡驚君不疑，辨口有若無當巵。當時年少百無念，岀看塵俗徒氛醨。十年人事浮漚改，西洲再往路已迷。當筵賓客各雨散，憔悴塵土嗟吾衰。美人紅顔非昔好，君亦折節行委隨。惟餘文字感知舊，閒吐芒角搘窮羈。書成發凡持語我，閉門三月漣水湄。元戎持節柔萬國，照耀海日森旌旗。馬前奔走盡才畯，英英寳器欺琉璃。君才可用進不勇，㧞劍起舞空僛僛。萬言杯水無用處，作繭自縛如蠶絲。及身强健不爲樂，豈有騠駃追朱羲。足音跫然君應喜，知有擁髻同伸睂。

冬晴奉和李佛生元韵
驕陽成功未欲去，霰雪作勢行復來。物運遷移望還律，交親契闊憶銜杯。十年草檄通侯第，九日髙歌戲馬臺。鵰鶚雲天隨事改，驊騮道路看君開。

次韵李佛生
聖䖏時時見一中，彈丸脫手意何窮。舊來詩酒縱横甚，别去關山夢寐通。萬里功名探虎子，五湖煙水没鳬翁。行逢詹尹煩端筴，濩落飛揚定孰雄。

次韵李佛生
投紱飄然遠世情，當年三十已專城。無端雲雨手翻覆，坐使滄浪歌濁清。天上黃河猶可塞，胸前五岳豈能平。新詩和罷才難繼，侯喜於今頗有聲。

其二
我友三數冥飛鴻，彈射狙伺更霜風。黎侯萬里方畵虎，張子千金成屠龍。眼中吾子豈易得，世上浮榮今已空。英雄可憐亦黄土，把酒一酹湘鄕公。

次韵李佛生
前日秋江涉駭濤，行逢沮溺問滔滔。即今海運去將息，看子陸沈難自高。小吏有時排雁鶩，嬾人祇欲脱巾袍。故園兄弟如相問，道我經時判馬曹。

其二
臘雪成堆欲作濤，新年冰水漸滔滔。潤回生意春初動，寒勒微陽氣未髙。寄逺好憑青玉案，懷恩空記鬱金袍。似聞國論綏方外，補衮無因且坐曹。

和李佛生元韵
奇文非復人閒世，徑路風煙了可尋。俗客誰通武陵擢，仙人遥見玉山岑。髙才正待三熏沐，勁敵今宜七縱禽。八尺畫堂褁章服，可憐猿鶴故園心。

次韵答李佛生兼示哲嗣和度
拄笏看山吾亦得，停雲伫月爾何心。家雞野鶩座賔主，清聖濁賢杯淺深。縹緲孤雲閒出岫，因依寒鳥暮投林。桑田滄海看今熟，青眼髙歌聽鷇音。

次韵和許涑文觀察擬諸將五首
見說關城卧鼓鞞，又聞應響變鳴雞。三邊列障通青海，九市華筵舞白題。武帝威棱歌寳馬，黄支職貢記生犀。長城約束分明在，可任邊人節度攜。

其二
絶域歸來更大何，辦裝未辦口懸河。乘槎路遠天憂大，縛馬書來國論多。一借荆州還豈易，盡抛甌脫議尤訛。雲蒸龍變歸神略，回首滄溟久不波。

其三
四海游談願識韓，壯圗先見戰臯蘭。出塵軍略戈鋋老，絶塞風煙道路難。麾羽幕前遲謝艾，盤矛帳下渴陳安。匡時一䟽扶清議，早晩天山看築壇。

其四
諸葛雲霄萬古名，郎君仗節事孤征。料知樽俎衝能折，休道關河草不横。東閣異時陪客座，宗臣髙論屈人兵。家聲燀赫懷柔遠，元老垂紳且仰成。

其五
卧乕潭潭守便宜，人中蓍蔡仰前知。兩隅畧地無長鎖，萬國朝天有亂絲。得意軒車曾寵鶴，當時田獵夢非彲。艱危此日紆籌䇿，明目仍聞岳牧咨。

和王晉卿雜感元韵（以下冀州作。）
異時帷幄借前籌，真擬阿膠止濁流。盡調黃金供買鬬，眼看白手取封侯。天驕忽復收螳臂，海氣懸知掃蜃樓。返璧章臺君莫喜，㑹看讓頗盛名留。（公自注：「《史記》：『退而讓頗，名重太山。』」）

其二
皇眀逺爥日所入，航海梯山盡向東。蒟醬舊聞貪漢物，好冠尋已慕華風。薦紳介胄議毎異，深目多髯俗大同。自笑腐儒空䘏緯，安危從古仗元戎。

其三
當年從事通侯第，待士風流賔館開。邊計屢聞髙論岀，宗臣一去壯心灰。秖今拓落為時弃，厭見艱虞觸事來。剰欲題詩寄孤憤，悲歌對子不能才。

依韵送范肎堂南歸
道適前無古，才横空所依。心知非力强，目接似君稀。鉅海收清淑，幽靈餉苾馡。聳身蹈霄漢，落筆有天機。鬼物窮艱怪，烟雲眩是非。一詩初北走，三載悵南睎。（男闤生謹案：先公初知范君，因見其一詩，屬張濂翁招致，三年而范君始至。）聖逺嗟遲暮，行孤取罵譏。懦心怯深汲，短鷊且卑飛。舊學行將落，疲氓豈易肥。文孱逃勁敵，吏隱墮重圍。尚得跫音喜，誰能郢質違。望深纔一聚，驩淺遽言歸。覲省知何樂，康强那更祈。近憐文度返，久忘長公饑。軾轍家全有，邱軻後可幾。青衫明日脫，為道欲摳衣。

晉卿用韓孟會合聯句韵見寄依韵奉酬
作吏百罰満，得友一州重。頽心委冥㑹，强力覿濳勇。夫子名家孫，絶代髙杓聳。堆睂秋嵐浮，墮胸春浪涌。萬生困陵暴，六籍恣培壅。抽秘得緘縢，躡險無趾踵。開今闢夷涂，网古私斷壟。水淺蛟龍拳，霆迅兒童恐。顧余戢翼棲，見此汗血種。古心强自鞭，世累徒苦冗。初從亞夫營，逺弔要離冢。櫜鞬屬清夷，珪組謝薦寵。國棟穨一木，夷居錯百栱。孤憤鬱不展，羣筞殽愈恟。蹉跎徂歲華，展轉麋月奉。觀身成支離，於世若癭腫。專城得王都，削牘坐事擁。談玄舌已𦧈，問道手誰捧。老子噤寒蟬，諸生襍吟蛬。運斤勤檏斵，求艾藥微尰。明珠娱趙徳，香瓣爇曾鞏。豈惟誨螟蛉，庻用砭傝䢆。音塵一瞻近，耳目百震悚。槁乾被浸灌，勾萌攅菶茸。充佩紉蘭荃，在席聘璧珙。分張欲追韓，會合甚得隴。歡悰缺月完，離思懸河溶。從賦魚縱壑，守官四荷拲。治安方厝火，詩禮尚發冢。無益箋䖝魚，自縛等螝蛹。吾衰甘沈冥，子岀必騰踊。㑹當淩雲霄，慎莫競毛氄。寄詩晨壓陳，受敵夜築甬。尚想跫然音，一洗市聲洶。

晉卿垂示新詩依韵奉酬
王侯方聞學復努，宴坐書林失寒暑。六籍膏腴厭含咀，更有奇文如好女。（公自注：「山谷詩：『斯文如女有正色。』」）乾嘉老生名嗜古，膾龍作鮓擘麟脯。叩關欲揖天仙語，藍縷百結吳鳳補。仙人大藥搗萬杵，玉膏石髓非人煑。汝無靈氣神骨腐，眼見瓊漿如潑乳，一滴不與返泥土。獨與王侯沁脾腑，前對仙宫相爾汝。

次韵王晉卿蠍
王生得蠍聲聾聵，有若揚觶晉屠蒯。黄帝淳化失䖝蛾，受命獨爾君安怪。捉汝呪汝放汝歸，魏勃雖勇軍立潰。巧噬未厭蝸牛腹，捷取但飽黄雞喙。君不見死骨已寒蟻得計，皓質未汙蠅起穢。蟁蝱坿熱衹取憎，蟣蝨處褌吁可憝。耳目所遇徒紛挐，恩怨於人誰向背。蓄螫摇毒事易防，陰妬濳狙衆尤昧。彼貰不罪此磔死，計有一二容少誖。歇兮照壁一喜豈恆有，汝忕不悛後何誶。

北征别張廉卿即送其東游
昔人各有千秋抱，百不施為乃箸文。牝擲黄金真誤我，縞穿强箭獨憐君。堂前莫漫嘲輪扁，後世安能無子雲。元凱盈朝身暇豫，且湏呼酒叩皇墳。

其二
我歌伐木行求友，鐘鉅筳摧不肎鳴。海運鯤鵬通變化，氣聯龍虎有逢迎。漢陽晴樹帆初遠，鐘阜秋雲酒共傾。早晩探奇窺禹穴，倘因朔鴈一傳聲。

依韵奉酬廉卿
張傁用文娱百憂，風濤入筆倒江流。溪山遼落能孤往，詩句縱横問舊游。軺傳使端窮日母，樓船武節事東歐。感時黙解行藏理，媿子纎塵禹九州。

其二
頗怪當年韓退之，鐫劖造化使風醨。文書正復自傳道，將相從來不俛眉。一髪千鈞危莫續，九州雙鳥意尤悲。蹋塵街裏餘侯喜，何日相從理釣絲。

題姚伯山木葉庵圖
宦成歸作湖山主，老木蕭蕭䕃滿門。請劍除姦前日事，罷官還犢去時恩。白雲終古留前嶺，黄葉江南失舊村。一幅畫圖無限感，百年遺老幾人存。

其二
秋風江上逢君弟，話舊銜杯一惘然。辛苦城南猶有宅，桑麻杜曲已無田。父書盈尺今誰讀，兄鬢如絲宦不遷。家世誦芬知未墜，士龍應住屋西邊。

題劉拙葊雪灘行李圖
異時馬上酬恩手，江海歌吟成秃翁。赤舌能燒樓雉上，丹心未死畫圖中。今知桔梗時為帝，古有辛毗不作公。我欲拈毫添雪景，莫從泥爪認歸鴻。

題拙存集劉焞詩稿
閒棲小巷藉䟽豁，枉過髙軒辱重尋。大句就訂多怪駭，小知何計補髙深。卻慙少日薑芽手，忽憶南豐香瓣心。碧海鯨魚成㡳用，看君憔悴出商音。

范无錯生日次韵奉賀
顔生得依歸，鑽仰失生理。賈子伊管才，少謫乃長已。世士好耳食，人古因妄喜。无錯希二子，二子易與耳。大化孰終始，配者實尊己。坐馳天不宜，徇名意故俚。退之不解事，三十落牙齒。不聞至人説，萬物乃一指。身後賢與愚，百里五十里。扺死媚後人，計拙望空侈。我嘿公嘵嘵，用意各有以。二塗將一可，往問張夫子。

答范肎堂詩四首
庭槐更榮枯，吾衰久矣夫。癈學竊微祿，兩失空居諸。薄德天不祐，譴告當休居。三年蝗欲起，今茲復蠕蠕。小人無遠圖，萌芽忽若無。縱之使坐大，顧乃以禳除。我急往視之，稍稍開其愚。尙慮安厝火，未能窮根株。無事豈不好，事至難濡需。僕僕君勿欨，何時還故吾。

其二
我行經隴麥，農事方未休。彌望如波濤，强半登車篝。天地積不公，難可測其由。富者獲連軫，貧無寸草收。婦人以孺子，遺滯爭窮搜。咄哉彼婦人，不耕焉有秋。從人丐殘餘，甯能存立不。父老前道吾，東隴復西疇。去年滏水溢，髙浪掩禾頭。今歲麥頗豐，幸給旦夕求。天事不可期，甯當無後憂。笑謝汝父老，天者吾不謀。民生勤不匱，不勤今何尤。

其三
穿渠四十里，三年役未已。渠成甯足多，不成詎非恥。或云地勢限，成亦難可恃。浚深時逢源，那無蛟龍起。滏水西南來，到海東迤邐。中流挽其頽，浸灌窮無止。芒芒神禹蹟，明德綿千祀。此邦故漳絳，涓滴無今水。成敗皆自為，變遷無定理。但恐久窴閼，䟽瀹從今始。

其四
山川無新故，彈壓要人文。不才食瘠土，歲久空紛紜。公來破其荒，龍虎生風雲。莘莘媚學子，浡如苗懷新。道髙輙驚衆，耳語猶齗齗。豈知千載胷，岱嶺看浮雲。平揖呼喬松，並坐分中庭。下視悠悠人，杯水旋螺紋。我雖老不學，稍稍嘗其皤。曰對絶塵足，愧無十駕勤。昨日示新作，對案來杜韓。弱才那能和，聊使諸生聞。

范君大作弟妷皆有和章老夫亦不能再嘿勉成一首
江湖多風波，山林有獨往。范子爾何為，懷書方十上。要津䇿髙足，僕病未能强。不見李公兒，衰墨卧榛莽。乃翁人中豪，詩語頗驚創。一跌九幽㡳，死去今無兩。髙文又何用，那能脫塵網。不見武昌翁，赤手狂瀾障。操瑟立竽門，萬言徒糞壤。逝為沈冤鬼，生有飛來謗。豈況麋鹿性，能乏雲山想。茆檐舊松筠，緑淨恣幽賞。欲去徑湏去，誰使歸期爽。吾寍佯瞶聾，奈已兆光響。眼中不羈人，天賦實閎放。髙步騁天衢，逸氣淩莽蒼。廽翔翎翮勁，决起風雲壯。終期汗漫遊，對酒追昔曩。

酬張采南兼呈肎堂
來者無窮年，古人嗟已往。茫茫君子心，突兀萬夫上。扶揺與榆枋，所知焉能强。我昔少年日，讀書真鹵莽。周旋命世豪，選耎稍一創。終古無特操，媿對景罔兩。是時多艱虞，妄欲紐墜網。上擬勤逺略，下猶乗一障。此抱鬱不展，淪落遂塵壤。優游㺯文史，瑟縮忍譏謗。夫子古狂狷，斐然有深想。傾家散黃金，折節恣幽賞。邂逅陶謝手，揺豪方競爽。賤子病求息，嬾復逐聲響。㑹成集驗方，僭比宣與放。宿無三月舂，果腹遊莽蒼。髙問應叱避，退筆那能壯。大業付公等，努力繼前曩。

諸公倒用前韵要和勉答盛望
吾州枉衆賓，今茲乃過曩。嶽嶽二三子，入筆波濤壯。荒城俯平臯，極自天莽蒼。不有文字娱，僻陋吾安放。羔雁得范子，大音無細響。散聲入混茫，譬挹西山爽。三年苦獨唱，空結千歲想。吾弟病新已，頗蒙擊節賞。髙論驚凡愚，那顧羣兒謗。張侯自東來，光怪壓窮壤。酒腸若無㡳，詩心絶塵障。李生最後至，雛鳳落吾網。㧞㦸各成隊，挑戰舍偏兩。吾其為得臣，收卒冀少創。松坡久無作，幽思墮渺莽。頗似歐叔弼，已被子瞻强。寄聲趨趙傁，詩務宜速上。過此欲少味，去帆如鳥往。

次韵答肎堂采南
頗聞比夜秉燭遊，吏卒守人苦未休。坐思萬里雲卧壑，更憶千年人倚樓。秋鴈涵江開笑口，晩鶯繫馬驚遨頭。婆娑老子今無似，慚媿能詩兩盛流。

次韵奉和錫九並呈采南肎堂
衰容自詫髪星星，尙倚餘酲傲晚晴。遠客意方求勝跡，小臣心未死神京。乘槎四道分天使，㰱血三年議越城。聖主懷柔殫率土，㑹看雲海一澄淸。

次韵奉酬錫九
一官朝罷夕奇窮，贏得新編晩益工。孔翠未嫌籠局促，蜉蝣終妬樹崇隆。苦言良玉攻宜火，豈識靈犀病在通。好語報君鄕信至，龍眠千嶂翠横空。

其二
平原無地上崔嵬，僻處難逢好客來。乳臭兒童今坐大，（公自注：「到官時兒未絶乳。」）馬曹官職忝非才。那期舊友猶存問，況得新詩有别裁。方李蕭張相次了，吾徒健在莫辭杯。

錫九疊韵見示敬再奉和
因君頗怪郵無䘏，詭遇弗爲真賤工。少不低心今五十，家留絶學自乾隆。苦吟政復成蛇足，榮願甯當付馬通。燒卻新編逐年少，不然解縛與談空。

其二
西山逺翠聳崔嵬，拄笏時看爽氣來。新鑿小渠纔可漕，手移嫰柳亦能材。知非吾土情相得，再讀君詩恨莫裁。松菊田園盡蕪廢，載醪空倒客中杯。

錫九用杜公遭田父泥飲韵賦詩見贈時適聞廉卿將南歸忽忽不樂勉成和章
曰余客金陵，縁江看花柳。六月玄武湖，爛醉觥船酒。主公千載人，聲靈振九有。攜客恣觴詠，湖山落吾手。盛事紛在眼，奄忽未云久。九京不可問，衆賔自榮朽。髙者蜚刺天，下乃曳泥走。賤子落燕趙，公等相然否。却憶濂亭生，與俗殊捨取。醉翁門下客，裦然子為首。髙卧滄江隈，新文滿人口。夜吟或達卯，朝諷時及酉。朅來游郊畿，燕婉兩窮叟。今當捨我去，兀若臂離肘。少年多俊彦，誰復顧老醜。姚侯君勿爾，虗名但箕斗。

次韵謝星階送菊
簿領昏昏閱歲華，風光輸與野人家。何當解帶尋荒徑，閒采東籬舊蒔花。

其二
欹帽吟風老孟嘉，偶攜勝侶訪田家。劇憐官舍叢猥甚，分似樊川滿鬢花。

次韵再答星階
恢奇欲變風騷體，襍出虞初小說家。見說道人能叱石，問羊徑欲到金華。

星階欲結詩社依韵答之
諸公好句燦朝霞，應勝河陽一縣花。我願三章先約法，追逋慎莫到貧家。

澹齋將求官淮土賦詩為别余弟熙甫依韵和答以留其行因次元韵兼示熙甫
昔隨使節薄遊燕，十月寒風破浪船。垂别贈言慰羈旅，相期攜手入林泉。空山猿鶴挑新怨，合眼江湖締舊緣。寄語醉翁門下客，騎箕傅說已昇仙。

其二
垂老新彈冠上塵，公卿動色舊延賓。孤雲逺出千山暮，旭日初升四海春。白璧輕投知有意，青衫早脫豈無人。君行若向淮陽郡，莫漫端居歎積薪。

其三
脩眉半額細腰死，太息横流翰墨塲。萬卷藏胸思健筆，千金垂肘問良方。髙秋今見盤鷹隼，舊夢曾聞吐鳳凰。近喜惠連有佳句，永嘉山水趣應長。

其四
水來端坐使君窮，（公自注：「用東坡詩事。」）賣劍仍慙渤海公。作郡媿當前軰後，論文儻可一樽同。行過冀野思空馬，飛入青冥更羡鴻。㑹與丑君歸却掃，故山桂樹已叢叢。

送薛南溟南歸
薛郎有奇抱，眸子青熒熒。聽談大九州，交注如建瓴。又如墨善守，百道摧攻輣。逸足不受鞚，奇翼不噱紘。吾欲挹其盈，㩜袪坐寒㕔。寒㕔何所有，有萬書百經。聖者骨雖朽，糟粕有光精。掉棄不廻顧，逺營無四溟。大鐘閟竒響，枉汝徑寸莛。邂逅得范子，髙燄鑠羣輕。衆中駴一見，謂此不聽瑩。至寶久緘鐍，徐徐開其扃。大投逞夜博，餘瀝析朝酲。牛羊滿四野，詭變示羸形。閱時但俯仰，新光稍發硎。魚背脫長鬛，鶴𦐊生脩翎。至教不束縛，小知徒皭螢。范子於老夫，真若罍與缾。謂子且勿去，看祝果蠃螟。昨晨遽言别，去若鸞鴻驚。韓公詠柏馬，抗顔收後生。尚有不挽駕，人事未易評。范子今韓徒，賢豪難合并。捨去尙不惜，我言安足聽。若翁殿甌海，殊鄰欽德聲。文度不在膝，附書望歸舲。咄此難可留，雛嬰促文綳。為吾謝若翁，别久心怦怦。我顔老可鄙，竊食專孤城。盛年不再返，蹉跎百無成。少壯足可惜，老大空屏營。

送朱舜琴南歸
嶢嶢天柱擎霄漢，東望吾廬西望君。自少年時通孔李，歛三百里接風雲。早知墓側宜焚誓，誰使山庭更勒文。馬鬛松楸無恙否，憑君北斾一相聞。

和趙銕卿七夕詩詩七夕次日所作（戊子七月。）
君題怨句報佳期，却憶前宵揷竹祠。天上一懽猶未易，人閒百巧欲奚爲。不如更逺都忘别，縱復能求豈遽施。自笑乖逢眞有種，雙星去後始生兒。（公自注：「兒子七月八日生，今十年矣。」）

次韵答秦昌五即以留别（戊子十月。）
少日扁舟興，淹留暗自驚。搶榆時欲起，刻楮竟何成。老乃還初服，歸應愧後生。更防舊相識，問雁但呼卿。

其二
萬事坐不理，守官媿在顔。行年今已化，謀食未應閑。縱酒髙歌地，浮嵐曡翠閒。何時近鄕縣，松竹望還山。

其三
令弟官清汶，言登孔子堂。百思難縮地，一割已專塲。余病今求息，君情定許長。風謡行欲采，東嚮問舟航。

其四
為問神仙尉，吾行果是非。翻縁苦相戀，未忍遽言歸。聖代才難棄，閒官病又微。無為事高潔，去住蹔因依。（男闓生謹案：昌五，冀州吏目。）

次韵答趙鐵卿兼别諸子（戊子十一月。）
四十九年事事非，從今湔袯瀹新機。極知籠鳥無高樹，久别江鷗憶舊磯。經雪晴郊天澹澹，何人梅蕊總依依。子亷仲蔚皆千古，那用狐疑使願違。

其二
近為州人迎趙德，粗令荒學染知聞。多情徑結王生韈，銜袖頻驚漢氏文。師友平生各龍象，流傳箸作入煙雲。東家賀老今强健，㑹挹㣲言乞與君。

棣村詠堂前丁香賦此和之（以下蓮池作。）
昨夜海棠風祟死，丁香兩株坐自如。絳衣徑欲噲等伍，玉質真乃相如都。三月豔陽不借汝，臨風倔强能久居。收香歸根養秋實，散落繁花君莫䘏。

汪菊坡名如金持示劉海峯贈其大父汪寳書先生詩册乃海峯手跡屬為題跋時客泲南作七古一首
郷邦文獻天下宗，老劉詩語尤瑰雄。晩作樅陽老祭酒，儋何絶學開鴻濛。汪侯豈是姚王侣，贈句自冩銀鉤工。私印熒熒署老翁，（公自注：「卷有印章文云『老翁何所求』，又卷自署云『時年七十有五』。」）問君那得壘塊胸。佞䛕今古一邱貉，干人何事煩誅攻。區區賈謝誰齒數，伊吕亦會時命通。百年太平盛文物，梁棟先後百十公。雙鳧乗雁能多少，五鼎半菽將毋同。不如文采照後昆，收藏片甲皆虬龍。又恐殘墨有剥蝕，終亦變滅隨雲風。古人已抱不傳死，嗟豈糟粕能為功。我過樅陽弔耆舊，欲訪手跡知無從。兵燹摧殘見此本，恍遊東序窺鐘鏞。泰山豪芒慎守寳，當令一綫延無窮。

前赴冀州扶亡弟熙甫之喪至天津附海船南還作詩二首以抒余哀
其一　抵冀州
秋花猶發去年叢，不見題詩病阿同。落筆豈論千載後，彌天今在一棺中。郊畿池館娟娟好，西域醫僧數數通。獨有九京扶不起，淚河迸血灑晴空。

其二　海上
冷露凄風送旅魂，一船同卧死生分。極知萬古均斯恨，可奈中塗失此君。秋老霜天橫斷雁，悲來勃碣擁頽雲。草堂檢校何人事，他日吾歸窟子墳。

余居蓮池姚錫九用杜公何氏山林韵見贈十首久不暇和山東道中依韵答之
平泉流入苑，亂石曡成橋。石上藤簁月，泉傍樹拂霄。古人矜此勝，世務苦相招。心跡苟雙貿，山林未是遥。

其二
空澹一池水，風光相與淸。擷蒿餧馴鹿，倚樹聽流鶯。鷁首青蛾舫，駝峯翠釡羮。俊遊亦何限，終願此閒行。

其三
翠華昔臨幸，樹羽曜金支。累聖垂鸞藻，羣公列鳳池。棱威重譯震，盛事百年知。即目成新故，遺文萬過披。

其四
昔忝為州日，春歸不見花。坐曹難記馬，畫地那成蛇。歸夢江湖好，長征道里賖。休居且泉石，江總未還家。

其五
我有縁坡竹，茆堂曲徑開。低垂交矮栝，斜倚得寒梅。三友兩先化，昔遊今未來。作書謝羣從，護取映蒼苔。

其六
少日遊吳㑹，家家好石泉。名花䌓勝錦，芳艸軟於綿。占宅能依郭，傾貲不論錢。漳濱驚歲晩，南望渺平川。

其七
冉冉新荷出，盈盈一水香。花繁衰又盛，氣靜暑能涼。絶豔清波上，深根厚地藏。芳菲長不絶，冰雪任穹蒼。

其八
姚生江海興，苦愛習家池。得酒輕魚袋，迷花倒接䍦。看君飲燕市，騎馬似并兒。適有貢公喜，吾遊能驟隨。

其九
薄暮歸深樹，羣烏飛蔽雲。後棲隨月影，高岀㸃星文。黑白生來異，雌雄竟孰分。爭巢衆雛事，毛血已紛紛。

其十
故人時問訊，屏跡意云何。信美非吾土，羈棲未足多。不成遂初賦，那是采芝歌。一笑吾無答，空階白月過。

客有持錢田閒自冩詩數首示余者敬題一絶
顛木抽萌事可傷，數詩哀怨意蒼涼。君看三百年遺烈，草澤書生耿未忘。

康之同游佛峪有詩依韵答之
浮山山翠接湖光，湖草山花撲鼻香。一壑𡼲㟢吾欲老，十年契闊爾何鄕。行逢石嶝渾相識，苦恨車輪不肯方。君去寄聲謝猿鶴，近游物外未離忙。（公自注：「是時康之將南歸，故末句云然。」）

攝任邱令君張琴府以東坡雪浪石銘屬題為題七古一首
至人發興真卓詭，以畫喻石石喻水。埋盆激水寫離堆，坐攬岷峨五千里。岷峨到眼歸不得，海上石芝行可食。鶴峯雪浪舞階砌，高齋法供無消息。閻浮一漚身一葉，嗟石與人誰主客。奇章平泉眞大惑，不見北齊冢中石，去入誰家作階墄。（公自注：「張君裝池蘇銘為圓圖，圖中實以北齊墓誌，亦定州所得者。張君告余云：『此誌石近已為人取去。』」）張侯也是好事人，藏此紙本如奇珍。豈㑹東坡思兩孫，意亦故山聊心存。平山堂下君家園，樹石幽好泉娟娟。何時宦成歸林泉，百株石林對窪尊，仇池九華安足論。

王晉卿自蜀寄所為止園雜憶十首見示中有一首為見憶之作依韵答之不能遍和也
昔我為冀州，擁篲迎經師。暇輒事幽討，得失爭豪氂。聖神久徂伏，百家日紛歧。捨要捃碎瑣，後生滋眩疑。君才實天挺，為人作蓍龜。顧我無一能，相歡忘嘲嗤。一别五千里，前蹤今安追。

次韵和姚錫九二首
世事當年畧管闚，九關虎豹已長辭。田園尚負他年約，泉石聊成此段奇。束筍書來賞高趣，生花筆退賸枯枝。昨非謬意今當是，一水甯分上下池。

其二
苦憶平生老惠連，一官清汶濁河邊。滯寒便恐長身瘦，小舞難容廣袖旋。兄弟他鄉名異縣，（公自注：「令弟疇九亦官兖郡。」）情懷極地復蟠天。從今歲嵗治行具，為採風謡券兩賢。

故人程伯旉之子恭甫别廿餘年矣復相見於天津投詩二律頗驚狂言依韵和答
初自藍田見玉英，已知繼世有高名。塵中浪走閒何闊，燈下重逢空復情。徂嵗雲移更鳥往，故人别死與離生。因君更憶文章伯，烱烱雙眸擁百城。

其二
長怪鄒生大九州，史遷妙筆雜俳優。鯨鯢真見横裨海，鵰鶚何當與盛秋。萬里戎機方浩浩，百年士論尚悠悠。腐儒空灑憂天涙，安得生兒似仲謀。（公自注：「來詩齒及犬子。」）

恩縣道中見題壁詠松柏者戲題一絶
醜幹曽無娬媚姿，天心䕶惜杳難知。近來梁棟甯湏此，笑看高楊有所為。（公自注：「元詩有『至竟天心深䕶惜，幾聞梁棟走巖巒。』」）

正月三日為詒甫新婦李宜人生日作詩賀之
本自名家詠絮手，朅來配作参軍妻。祇今四十四生日，皈心三藐三菩提。螟蛉遺種祝我類，（公自注：「先兄孤女已嫁未嫁皆依宜人。」）鴝鵒增巢聽汝棲。夫壻方求句漏令，壽眉應是百年齊。

詒甫生子喜而有作
辛年嘉平月，見此寧馨兒。阿翁四十餘，官貧無遺貲。為民出死力，上官邈不知。前年下一檄，奪縣不使治。今年使家符，又令更代之。流聞里父老，感德自嗟茲。生平所遇官，厤數不用枚。好官有慈惠，當路多瑕疵。惡官貪又横，乃反見謂才。好官不暖席，惡官久恣睢。好官起又廢，惡官印纍纍。好官垂橐返，惡官稇載歸。貴人與貧賤，好惡各有宜。再見我公去，吾徒何賴依。受德不能報，感激在寸私。天公儻有知，玉麟來蛇蛇。斯言豈敢任，先澤或未衰。候代未及謝，已聞呱呱啼。昔我先君子，文行髙巍巍。蕭條四壁中，天瑞生靈芝。長老作歌頌，以為鄉䣊規。（公自注：「同治中，家生靈芝數本，父友呉菊農先生為作《靈芝歌》。」）休祥亦何驗，竟死鬱不施。有四丈夫子，荆花今半萎。諸孫復幾何，二雛方卑飛。常恐世祚薄，無人光門楣。何意覩英物，剖此明月胎。阿翁不媚世，折臂成良醫。自非脂與韋，安能取世資。不願汝公卿，願汝無害灾。家有萬卷書，祖父之所遺。六籍逮諸子，文字足娯娭。盛漢兩司馬，劉揚班踵隨。中閒曹阮陶，騷雅亦末虧。唐世盛文章，開元元和時。惟李杜韓柳，前空後難追。歐王蘇黄元，眀代惟一歸。吾縣方與姚，國朝所宗師。此人皆千載，至精有留貽。學者如牛毛，成比麟角稀。汝伯所師友，曽張多文辭。惜哉冉求畫，垂老無能為。願汝繼所志，揮鞭籋雲馳。傳家有大業，好爵安足縻。

次韵和范仲林
伯子辭吾漳水傍，三年吟望阻江鄉。却思鞍馬淩淸曉，真有詩篇入老蒼。陳迹侵㝷一俛仰，故交離合半存亡。當時犀角今何在，看汝飛騰泣數行。

其二
張侯文筆接猗那，崔蔡區區尙足多。髙價未嬰心得失，大聲能顧俗譏訶。更聞垂老輕關塞，㑹見長飢死澗阿。此去習池知不遠，可無一和醉時歌。

題姚慕庭詩集册尾即用集中見贈元韵
海内論詩竟孰賢，狂花客慧各薪傳。使君門望歐居士，為政風流黄潁川。盡掃浮榮同脫躧，獨留新句抵囊錢。玄文覆瓿㝷常事，誰辨清泠玉磬編。

題姚叔節西山精舍圖
詩翁載酒㝷披雪，飛屐懸崕客興豪。舊事重論真夢幻，名家再世自風騷。畫圖便擬兔三窟，志業終看鶴九臯。獨有濳夫歸不得，摩挲短幅歎霜毛。（公自注：「披雪，洞名。」）

藤花一嵗再開用歐公鎮陽殘杏韵示姚叔節
去年大雪冬苦寒，花樹屭贔根幹頑。春到不自解困劣，開落草草驚莫原。過時豈復有生意，枉沐膏雨飛流潺。老藤千嵗久盤礴，得氣怒發殊未闌。留芳坐待羣卉盡，嫣然孤笑青林閒。我知精氣故未竭，順時自止仍軒軒。雖然乗機妄發豈不恥，收汝浮采無為繁。髙花已閱年代久，顧此一瞬誰汝攀。君知此祥果誰為，笑與英少簪華冠。

依韵酬姚仲實（癸巳七月。）
薖軸乖素抱，羜牡求親友。逢迎惜才難，離索驚衰久。君自儲楩楠，吾方賊杞柳。誰知千戴心，復此一樽酒。如何尙覊旅，悵然懷廣受。

其二
端筴命太筮，保名𨔵能飛。豈知精已亡，虚此芰荷衣。君家好兄弟，蚤能飲上池。殘經何足守，往濟艱難時。

次韵答姚叔節
有客霜鬚鬢，浩歌行路難。鴻鸞新侶換，鷗鷺舊盟寒。昔我相親友，要予不入官。祇今九折臂，與子覔心安。

季皐公子屬題相國臨本聖教序册子三首
㑹稽遺跡久煙蕪，院體流傳失楷模。照眼龍蛇忽驚矯，祇疑寫論付官奴。

其二
河洛少年成餓隸，昭陵此論未渠公。勸君火急臨章草，若問家尊故不同。

其三
那見仲將題殿榜，却看内史換鵝羣。兒郎自猒家雞甚，得暇求書誓墓文。

題吴蘭石畫册
嘗聞太白言，為草當作蘭。作蘭復何好，有香能遠聞。北方地氣冷，芳艸生不蕃。久與吾宗處，滿室堆奇芬。頗疑好事人，移蘭自南垠。圍繞數百本，異香縱横熏。又疑天力能，化茆為荃蓀。花花自馥郁，葉葉互翩翻。諦視乃不見，見之紙墨閒。吾宗笑語我，此花吾後身。吉人成一藝，傳之永永年。子稱豹留皮，吾皮此焉存。擲筆走勸君，收汝爪指痕。當世不相識，誰能待後昆。覃思供覆瓿，吁嗟楊子雲。

題趙贊臣桃源圖
淵明霄漢人，目覩山河改。所遇當代賢，玄風扇兩海。持國乞與人，博此蜉蝣采。欲去無逃門，腥臊知何奈。緬懷在三古，桃源寄遥嘅。今君值明盛，公卿交慕愛。方有貢公喜，圖此意安在。得無神仙境，惝怳心有㑹。豈伊再往迷，一入且有待。輸與弄漁人，挐音聞欸乃。

和范肎堂元韵
愚儒不決事，須人裁可否。雖得勸駕人，當行乃反止。說在景罔兩，行止有待耳。我老日穨孏，萬事廢不理。誰令穿木槃，牛鐸鬨一市。往年喜晨遊，近亦曠不趾。尚餘濠梁想，欲追惠莊軌。大范今健者，筆陣可横使。九天咳珠玉，灑落在墨紙。并時馳騁人，閏位鼃與紫。别君逐混濁，得麻失文綺。相望三百里，誰能久遣此。婦翁吾畏友，周旋逮羣紀。踉蹌今北來，韜頴入囊裏。親丳兩追隨，玉樹花交倚。念此愈欲往，刻日篤行李。世事誰料得，瀕去擔復弛。失馬有再歸，然灰行復死。勇進乃退耳，昔疑今信矣。㑹合良有以，遲速君當俟。平生久要心，豈在一晌喜。儻見徐偉長，並取一諾唯。

夀徐茮岑
萬馬蹂尸褁革還，先公髙節薄雲天。崇祠真見輝千祀，遺息何曾庇一椽。兩海東西游蹟在，九河雷雨舌瀾懸。堂堂將種凬塵老，贏得文章徼外傳。

贈别馬通伯
故鄉五百年文獻，散失多君一䋞收。先士已隨飛鳥往，丹心尚與劫灰留。更憐燕市悲歌客，願結盧敖汗漫游。來者難誣知不逮，勉旃吾子勿中休。

其二
倦遊曾記卧柴關，看子張軍學校閒。千載相期有青眼，一名未得損紅顔。髙天但見羣飛刺，大海寗聞逝水還。惜别祇謀文字飲，莫牽新恨涙潺湲。

山谷口字韵和姚慕庭
君昔飛聲章貢口，光氣熊熊上牛斗。不能束帶督郵前，扁舟徑載琴鶴還。我時短衣看射虎，與子徜徉山水閒。披雪懸流青壁上，剖罌噴沫追幽賞。振衣石壁頂上行，我欲餐霞淩赤城。剜苔舊刻看題宋，帶索老翁疑姓榮。江山清空有如此，誰能老作浪遊子。我今離山向二紀，君亦進退更憂喜。爾來又抱䟽越絃，古聲持向今人彈。南海北海取㑹合，山中蘿葛誰當攀。公相爭迎等閒事，與子忍飢還故山。

前韵和范肎堂
有夫白晢又甚口，世才一石君八斗。謫仙雄筆乞與君，問君久假何當還。遺我新詩十七紙，使我置身開寳閒。元凱論才霄漢上，草茅珍怪知誰賞。似聞姓字動公卿，勸子懷書入鳳城。可能白髪無甘饌，忍子區區半菽榮。子言人生各有志，安用建鼓求亡子。使我鳴騶樹兩旌，未必親堂加燕喜。我聞子語為爽然，取子小文為子彈。焦明已自翔寥廓，罔羅藪澤寗能攀。雞虫得失孰非幻，江上君看千曡山。

次韵答趙菁衫
廿年南北知君早，及讀君書身已老。濟南名士舊如雲，厯亭傳有李杜文。大明湖上幾回首，九衢冠蓋空繽紛。萬口轟傳子趙子，朝出參㝷暮圖史。欲往從之中自阻，刺字漫滅餘空紙。客持巨袠遠送似，千里賢豪誰辦此。袁公高詠謝公聞，惜哉軒鶴今誰羣。文章仕宦魚熊掌，竽門不用鈞天響。引裾示以等身文，明珠按劍吾知枉。君獨胡爲諸公上，左右方圓豈能兩。官高不遂與無同，贏得詩壇牛耳長。乘除相較得已多，山林何必論長往。君不見龍眠濳客休官早，落魄燕市忘州䣊。

附元詩（男闈生謹案：此詩先君所深賞。初，先君未識趙公，遣人贈以寫定《尚書》及姚氏《平點漢書》。來詩具述此事區區求古人於此豪傑所不為，《平點》本中識語也。）
世人去官苦太早，㑺流翻厭風塵老。天街昴壁方青雲，髙齋夜發蝌蚪文。手剔炱蟫别朱紫，冢疑壁漏徒紛紛。秦灰不到伏家女，斯文更炫西京史。時賢評本有餘愛，興來寫盡銀光紙。設尊衢術自兹始，乃言豪傑不為此。登之四譯吾所聞，同心渺渺嗟渙羣。雙魚落空雪如掌，松窻大蟹沙沙響。跫然謦欬若有人，欵門戴笠來相枉。蒼茫四顧已鍼芥，上下千載能銖兩。嵗闌天末容憶人，慿虛使我離懷長。何日青山皖伯臺，漆書大簡從君往。不爾荆髙市上逢，删除游俠尋吾䣊。

次韵姚慕庭冬柳
道是枯荄不作絲，春來定有緑歸枝。那堪騷客悲秋後，更遇神龍入蟄時。往日濃陰成瓠落，何來生意讓冰澌。盤空孤秀何為者，誰問寒凋有後知。

為詒甫和范肎堂冬柳韵
冉冉年華悔却遲，根深那便氣流枝。病才蕭瑟非關地，老未龍鍾已後時。輕薄繁霜嚴勝雪，圓通流水晩成澌。摧藏敬避當春絮，陡起因風不易知。

甲午冬至
消息深秋已漸乖，微陽不謂死如灰。頻驚玄武猖狂勢，祇惜羲和選耎才。歳事侵㝷愁欲改，天心至竟挽能回。從今便覺春光近，看取蔫花次第開。

其二
至日開筵散鬰襟，追懽倚醉一狂吟。空教坐客驚豪飮，無那霜髭折壯心。歎逝撫棺真已了，（男闓生謹案：時在陽信署中，有客死者，故云。）論交傾蓋不妨深。可憐榆塞長征士，斥盡瑶池賜宴金。（公自注：「近有詔冬至停宴。」）

金掄甫送酒賦謝
梅老衝寒百卉憎，更堪恣意雪侵淩。瘠牛可耐逢豚敵，窮雀還驚挾彈乘。何物人閒桑變海，誰家樽裏酒如澠。憑君領取名醪味，甕底酣眠喚不譍。

弔戴孝侯
聖皇方振武，海水已羣飛。字小庸非義，謀輕自失機。誰能參彼己，祇是炫從違。恥論四夷學，空爭一戰威。聚金持鑄錯，畫餅欲充饑。頽敗衰難起，捐縻補亦微。驅傭看絡驛，遣將競馳騑。紅粉傷心别，青油掬指歸。刑章焉可屈，節士本來稀。閒氣生儒將，空羣挹德輝。扶桑專筦籥，細柳閃旌旗。對歭憑雙闕，偏㩗失左扉。孤軍三面海，勍敵百重圍。星火流金彈，朱殷漬鐵衣。兼旬支不壞，一旅救難祈。義死公何憾，遺禽計或非。廟謨當擇任，師律在沈幾。閱厯肱三折，艱難羽一揮。面欺樊可斬，膽怯牧奚譏。末學真膚受，髙言且腹誹。藩籬今盡撤，危急欲何依。國論大臣在，忠魂志士唏。左膏蕃草茂，鄧血海魚肥。百戰君逾壯，千秋節並巍。勇増三益氣，憤薄二離暉。歛翮吾無似，遺蹤孰可希。何當親執紼，灑涙薦芳菲。

白桃花
萬花爭媚豔陽天，獨洗繁紅託素根。朔雪瑶臺春更好，長姬練帨月移痕。仙源故在誰從問，玉質由來不自言。亂蕊妖枝正無限，生成芳意那堪論。

北行七哀
祇道羈游易别離，那知一訣戚無涯。可憐淺草經行處，猶似停輿悵望時。身後邱墳誰得問，（公自注：「吾兄弟四人舊約死葬一冢。」）他生縁分杳難期。君看此地成何地，轅馬哀鳴僕涕洟。（公自注：「過汶隄。是亡弟五月中送別處。」）

其二
苦身徇職能無慟，前死休官亦自豪。入手林泉阻行跡，驚心塵土謝兒曹。欲歸未得情多感，對我無端氣忽髙。最憶臨歧腸斷日，遣奴緣道問疲勞。（公自注：「過東阿。别時弟遣人衛送至此縣乃返。」）

其三
拙宦頻抛腰下綬，負痾來對雪中牀。人言馬失庸非福，汝覔心安不問方。早識浮休歸定數，可能跋涉拜醫王。今朝舊路單車過，颯颯秋聲在白楊。（公自注：「過荏平。徃年弟再離官所，吾勸弟往天津就西醫療疾，行至此縣遇雪，弟困甚。」）

其四
解纜乘流如昨日，誰令一夕感人琴。休論語笑難重得，縱復幽憂那再禁。方死方生知是幻，九天九地欲相㝷。河公不管人冤憤，一水盈盈自古今。（公自注：「過德州。徃年與亡弟赴天津，自此改水行。」）

其五
一騎流傳頌交讓，（公自注：「先曽王父兄弟四人相友愛，家畜一馬，無僕圉牧養也。兄乘馬出門，歸則諸弟爭持馬解鞍飲秣以為常，里閭傳誦至今。」）百年肸蠁有前模。我從遠道貽神駿，君藴奇懐愛屋烏。肯為食貧謀鬻駱，（公自注：「弟去官，有議鬻馬者，弟以余所贈物，不賣也。鬻駱，白香山事。」）卻憐齒長等亡虞。揚鑣飛鞚誰能忍，乞與街東碧眼胡。（公自注：「馬。」）

其六
戇僕他時帳下收，東行曽遣從君游。三年奔走勞元在，一語差池去即休。堂燕自來歸故主，征驂昨與過西洲。汝非骨肉胡爲爾，灑袖霑鞍涙泗流。（公自注：「僕。」）

其七
北臨燕趙東齊魯，此道君曽力疾過。千里弟兄忽相見，三年離别已云多。祇今舊事從誰說，後日孤生可奈何。書上彭殤元一貫，眼前哀樂自殊科。（公自注：「自景州以北。弟初去官時，從此道至保定視我。」）

題飛雪度隴圖
余新有脊令之痛，而此册則姚緘齋先生省兄葭州時作也。錫九老兄屬題。
隴水東西猶自可，高天積雪恨難裁。誰能忍涙看圖畫，飛霰窮秋汶上來。（公自注：「昨九月途中遇雪。」）

送李傅相出聘海外五國三律
少時敏手事澄清，老作中朝萬里城。三紀景鐘功狀在，一朝巾篋謗書盈。吾君自欲優元老，外國爭要枉斾旌。卻笑班生多壯節，暮年徒鬰玉關情。

其二
昨嵗軍謀取上裁，似聞時論惜康哉。兵家勝負元常事，天下安危仗異才。趙國祗傳吾將怯，平城終見虜圍開。即今盛軌何人繼，七十乘槎貫月廻。

其三
歸朝寢處同彌勒，便擬懸車返舊林。漢主渾忘充國老，桓伊卻識謝安深。長風巨浪平生興，白日浮雲萬里心。環海名王挹風采，更無冰炭點清襟。

答姚疇九元韵
娟娟微月隨雲流，借問仙斧何年脩。圓光一缺不易補，却挂䟽影當危樓。坐久清寒忽似秋，雨霑蔣徑失羊求。素蛾自戲青冥裏，不管人閒風雨愁。留君不住歸亦得，會與乘月娱滄洲。

元韵答姚錫九
君家兄弟非常流，夾河爲令路阻脩。嶧山令君能學我，棄官共此酣南樓。太行山色橫髙秋，能專一壑吾何求。在官更盡邱壑美，對酒焉知羈旅愁。嘉招欲往不得往，宵來客夢落江洲。

再和疇九
中國山川東北流，要荒職貢以時脩。款關求市徧鞮象，海蜃突兀成髙樓。陛下端居千萬秋，梯航四集阜財求。覬覦神物誰敢爾，那用寒儒浪自愁。期君入市訪屠狗，暇輙相就談瀛洲。

依韵答燊甫兄
小時妄意畫淩煙，老覺狂謀百不然。繞樹看花風送雨，褰裳投岸浪吞天。可能絶世成孤憤，誰把牢愁問大圓。君見長安冠蓋地，何人發跡自祁連。（君來自都下。）

其二
十年賓客散如煙，獨有園林尚蔚然。榆柳當檐成舊隠，藤蘿映月慣秋天。極知䕃薄復誰芘，空使觚刓未遽圎。逺道相存休更别，故鄕真與白雲連。

錫九用黄公觴字韵寄弟見示索和疇九和章亦復見及勉和一律
園沼花光阻談笑，縣門山色入壺觴。極知心與冰盤徹，那藉秋生碧樹涼。有弟能歸吾面歎，新詩欲犯子顔行。莫疑奉倩神思减，乳鷰嬌鸎也㫁腸。（男闓生謹案：時疇九斷絃，有側室，故末句云云。）

疇九用杜韵見惠依韵和答
十年藻詠樓前住，到眼文書花在霧。坐窗不遨古所歎，臨風時倚池邊樹。傍無壯士和髙歌，坐嘯園林惜遲暮。姚侯兄弟吾舊遊，遥山近水多歧路。大姚挾册哦訟庭，吏民掩耳驚問故。小姚投劾事長吟，守髙不使衣霑露。忽枉巾車千里餘，精悍眉閒色未除。昔人相印弃如屣，翻為窮愁欲箸書。劍有一吷何足道，往問獲鹿當怡如。

依韵酬燊甫
士無亷藺氣，三尺唾非夫。望古空惆悵，安身輙齟齬。老知兄弟重，病有鬼神扶。情至能䟽闊，吾方襍易于。

晏誠卿廉訪岀示曽文正公寄其大父彤甫都憲手書册子屬題
異時國步仗元功，一代人才駕馭中。豈直大名竝諸葛，更持豪翰逼涪翁。九原逝魄今誰起，滄海横流會有窮。喬木舊家文物在，吐茵衰客涙珠紅。

日本川崎三郎遠贈丁禹廷軍門遺墨册子屬寄一言相聞賦此答謝川崎君本欲道保定見過得急電回國將有歐洲之行其友中島成章從余遊拙詩即請成章轉寄
從來脣齒要相親，謀國寗爭一戰勛。虎鬥卞莊矜坐獲，雉經燕將中飛文。英雄成敗難深論，敵國收藏喜逺分。自媿腐儒無寸補，寄聲海外謝慇懃。

日本梅原融為其國文學寮教授英文寄示近作詩十許首卻寄
昔聞晁監挂帆東，摩詰新篇入禇中。（公自注：「王右丞有《送秘書晁監歸日本》詩。）遂使國人能漢語，到今詩句有唐風。鑿開渾沌傳新業，掣岀鯨魚筞聖功。八海瀾翻一詞客，萬言杯水為誰雄。

鳳蓀持令祖畫像見示爲言亂後失而復得敬題一絶
一畫流傳自劫灰，怳如别久悵歸遲。當年朝士今誰在，為想滄溟未變時。

往歲六月藤花再開戲用歐公鎮陽殘杏元韵作詩示姚尗節今年六月多雨藤又再花仍用前韵志喜且示疇九
陂塘一雨六月寒，陰陰萬樹坐瘖頑。老藤後時賈餘勇，造化機變誰能原。往年藤花歲再放，亦值夏雨流淙潺。我時哦句為花夀，怪花失勢心不䦨。豈其妄發不自歛，强爭妍媚俄頃閒。故知憑氣偶一泄，有若得寵不敝軒。豈期今夏襲故跡，雨中爛漫仍紅繁。心知非時願久假，過眼飄墮難追攀。留香忍待明歲發，為召婚友羅衣冠。

日本有前田九華者少通佛典今為本願寺法師見余所寄梅原融詩以為善欲介中島裁之而交余中島來書坿寄前田見寄詩一章即次拙詩前韵茲叠韵奉酬
積水焉知滄海東，祇疑黒子駴濤中。已驚絶域傳新學，更喜高材擅古風。千歲一遊麟有德，八區競逐狗分功。二塗自昔才難竝，為問禪師定孰雄。

日本西京本願寺教學參議部總裁武田篤初績學有文介中島成章來訪持日本寶刀見贈賦此奉謝兒與諸生可共和也
故人過海夜相存，去復領客來淩晨。客口倭言胷漢文，謬籍虛譽以身親。手持寶刀古莫干，語我鑄此今千年。鐓有鑄人名自鎸，拔鞘閃閃光爥天。逼視不敢矧敢捫，（公自注：「客言捫則鏽澁，不能久藏。」）有欲淬厲岀海垠。（公自注：「客言中國不能淬厲，當寄日本。」）當其鑄時逃深山，齊戒百日斷愛恩。于辟萬鍊功十全，久乃成此秋水神。試人濡縷沁血痕，年深至寶多堙淪。祇今存者價莫論，市鄕三十駿馬千。王藩故社爭流傳，貴主窈窕以文身，愛客脫贈比龍泉。今以似子致拳拳，我聞客語媿在顔，以何當此希世珍。嘗聞良冶火精純，斷髪翦指入罏燔。古法寖失歸海人，操戈入室駴末聞。多客重惠良殷勤，天地四方多賊姦。猰㺄鑿齒連為羣，有備孰敢躨吾藩。利器入手膽輪囷，豈惟示戒衞不然。逝將持此酬恩冤，周行江海清波瀾，萬一兩鮫夾我船。我老雖非佽飛倫，尚能入水屠腥羶。善刀寄聲謝呂䖍，衝天劍氣君試看。

吳振齋同年岀其尊人家誡册子屬題即祝其七十壽
有偉一夫古須鬣，環列兒孫盡玉立。看綴文章等潑水，連收科弟如摘葉。寸金片玉尚矜嗟，大貝明珠今襍遝。問君何修羣秀茁，云宦不達餘委集。世皆信此吾不憑，君即得志後猶接。蚩蚩横目誰官祿，雞窠無鳳但鵝鴨。過六百石免亦宜，那用兒郎相補緝。昨朝示我烏絲册，細字親書摹晉帖。册中言語皆何等，乃公家誡藏什襲。上言生日宴非古，下言戒殺本佛法。用身作則砭聾俗，使後長保如世業。親舍上壽衆賓賀，清坐相看庸有合。我知明哲有微恉，滿眼歡華守孱怯。被褐懷玉青牛經，著鎧入障白馬笈。神勞傴僂生明逹，鬼瞰高明出䢇傝。家風歛退不墜失，宜有賢㑺踵相躡。君之有後端在此，謂閼必遂義猶■〔⿰犭匧〕。乃公作誡正七十，君今年齡亦逮及。哦詩誦芬作生日，（公自注：「蘇詩：『但願白髪兄，年年作生日。』」）更擬犯嚴霑一呷。

日本詩人本田幸之助自号曰種竹自本國聞余名今由都下來訪席閒詢樓桑村易水所在又厤數吾國詩自漢魏至國朝乾嘉諸老謂皆讀其本集能言其得失越日遂行賦詩送之
君過樓桑陵易水，遍尋勝蹟弔英雄。得賢赤手能興國，報主丹心有貫虹。河嶽精靈終不歇，滄溟秘怪會應窮。衰遲嬾復成孤憤，（用韓非事。）慙媿虛名敵國中。

其二
吾國詩壇嵗再千，看君屈指溯淵源。人才近頗包新舊，大雅何當更討論。豈有高文能負國，但愁客慧失專門。忽逢照眼風騷客，坐覺皇明散海垠。

日本上野岩太郎春閒自輦下來保定見訪已而介野口子勵先生寄其國理學士山上萬次郞所撰大地志二册手書曰昔吾國人汗漫西遊黄金購詩流為佳話願以一詩見惠汝綸雖不能詩不得不少答其意爰賦一律卻寄
異書斷取異山川，席上從敎捲大千。遂覺長房真縮地，更呼騶衍坐談天。中分蝸角鏖蠻觸，一掉鼇頭炫海田。怪底雞林還好事，黄金方擬購新篇。

曹深州出其師陳蘭洲先生手札屬題札中多論吏治為賦一律（庚子避地作。）
平生師友盡雄桀，青眼高歌屬楚狂。回首交遊今老大，側身天地獨蒼茫。論心毎媿無徐劍，治郡仍聞有蓋堂。傷别傷春正無限，更堪愁對越人方。

題山谷真蹟（以下入都作。）
曽太傅文正公謂學詩宜從山谷入，其作字亦復學黄。今神州陸沈，九京不作。日本小川金三郎屬題此卷，開闔沈吟，擲筆三歎。「枯蛇挂樹」，坡公戲平黄書語也。光緒卄有七年三月。
論詩低首拜涪翁，挂樹秋蛇體又同。文采已隨勲業盡，忽逢初祖涙横空。

次韵唁日本小原少佐（文平。）
蚤識吾生故有涯，百年世事幾歡悲。郡堪海客皋魚痛，正是新亭雪涕時。

送日本軍醫柴岡先生歸國
昨歲瘡痍故謬悠，黄炎苗裔未應休。禍成夷甫今如此，病在桓侯豈易瘳。祇願癡兒了家事，（公自注：「柴岡嘗療治小兒之疾。」）卻驚御苑入邊愁。多君袖裏刀圭手，剩欲留叅活國謀。

日本金子彌平見示近作二詩索和次韵賦比即送其歸國
競欲留靈璅，誰能補衮衣。髙天疑徑醉，逺海且羣飛。邊馬嘶丹地，宮花鎖翠微。園陵佳氣在，管葛未應稀。

其二
君居海外州，西渡幾春秋。我有隆中筞，歸煩問仲謀。

題龔仲勉（心釗）瞻麓齋古印徵
把卷璨琳瑯，淵然思古情。嬴劉坐包越，一技誰爭鳴。印史始宣和，繆篆留遺形。導源六一公，集古收纖閎。豈惟益多聞，千秋今合幷。賢哲所用意，動有後世名。自從宣和來，摉羅遍九阬。元人尤耽此，重之比連城。區區衛青印，虞吳歌再賡。（公自注：「謂伯生淵頴。」）後出滋益蕃，流風逮巨清。珍閟等禁臠，錯列同侯鯖。贋鼎苦紛挐，鑒别難爲精。譬如用恭顯，時一厠蕭生。晚得龔仲子，醉古如宿酲。示我印徵編，古光浩縱横。印璽辨周漢，論說堅且眀。向來篆籀家，古法宗漢京。陵夷典午降，遷流忘舊型。漢刻存者希，摹印猶錚錚。近代完白翁，李蔡思抗行。家藏漢印章，纍纍堆滿籯。（公自注：「完白嗣君，鄧守之先生爲余言如此。」）萟成良不易，法古其先聲。嘗聞方外學，弃舊求新程。如何冠帶倫，視古後且瞠。龔侯信好古，請與古爭雄。創獲九鼎重，前模芻狗輕。吁嗟此篆刻，壯夫故不爭。可憐楊子雲，覃思竟何成。

詠秋艸
秋來積雨百艸死，浮浪花蘂猶白紅。汝才豈能爭氣候，看汝相隨斷爛中。

寄題湖南俞廙軒中丞卧遊圖
猿鶴休嫌未拂衣，紫泥鸞鵲有光輝。徑須一棹西興去，借取晴嵐滿載歸。

張振卿侍郎耿鶴峯太守各用拙題卧遊圖詩韵投詩見贈依韵卻寄
九天春色映朝衣，罏有香煙燭有輝。綠盡大眀湖畔草，王孫遠别幾年歸。（公自注：「寄張。張，厯城人。」）

其二
玉塞金臺綻幾衣，風塵十載損容輝。兒郎正復傳髙斵，不得玄珠不肯歸。（公自注：「寄耿。耿爲四川知縣，罣議去，今有子又爲四川知縣。」）

新潟縣視學官湯原元一投詩見贈依韵奉答兼示牛莊領事田邊熊三郞（泊牛莊舟中作。以下遊日本後詩。）
廣武狂談事渺然，忽逢壯筆挾飛泉。分蝸兩角國外國，見驥一毛玄又玄。碧落髙寒空蕩蕩，白題斜舞自僊僊。漢家海㝢應如舊，爲問扶桑命世賢。

謝大坂麥酒株式會社村田彬贈扇
海底生初月，波濤扇影中。多君相厚意，歸袖有雄風。（公自注：「起句用杜詩『月生初學扇』。」）

過朝鮮王京
攘臂言兵議已踈，銳身字小卻良圖。分民本計適己事，竊帝一時聊自娛。千載箕封遺俗在，九州禹蹟遠鄰無。鯫生目睫疑空論，魴鱮枯魚勢故殊。

船泊釡山追記昨夜海行風甚一絶句
大海孤舟風萬里，一船以外動相危。䘏然駴浪掀天地，卻是沈冥睡夢時。

過馬關
願君在莒幸無忘，法國摧殘畫滿牆。聞道和親有深刻，欲移此碣竪遼陽。

謝松方幸次郞（神戸作。幸次郎，松方伯之子。）
好客佳公子，匡時意念深。化工通制作，餘興寄山林。槎勢淩危斗，泉聲答響琴。娱遊多創獲，出處兩驚心。

赴大阪歡迎會會者七八十人吾爲客客主各演説頌詞諸公多投詩相贈金子謂主人等欲令吾即席賦詩因賦廿八字（金子姓，名彌平，通譯官。）
觀光論樂吾何敢，縞紵當年有祖風。兩海同文經法在，秦齊莫漫問雌雄。

遊本願寺十詠（西京作。）
一燈傳過海，祖印提來未。低頭拜空王，乞與轉輪慧。（如來像。）

其二
大木作髙棟，一國不能兩。若無百圍柱，頽壞欲誰仰。（祖師堂。）

其三
舊日園林勝，三年問劫灰。臨流驚結構，疑是釣魚臺。（潄枕居。）

其四
天上止一月，自可印千池。那用鑿鄰壁，光輝共有之。（印月潭。）

其五
舟勢已欲轉，扶危仗柁工。紫藤在彼岸，祇借一帆風。（廻棹廊。）

其六
本性自山野，安能供娱娭。樊籠有拘檢，羽毛空自奇。（孔雀。）

其七
脛長爾何爲，局促難遠翥。養汝費俸料，怕汝不能舞。（鶴。）

其八
水面恣游行，信有濠梁樂。未是貪香餌，深潛時一躍。（金鯽。）

其九
雅俗何須問，生新目未窺。故蹊猶自詡，異種已潛移。（西國花。）

其十
清境一過眼，顛狂興欲飛。娱遊未終極，整駕已催歸。（傍花閣。）

赴西亰歡迎會是日會者七十餘人宴於也阿彌西京名勝也山色接於欄檻泉聲鳴於簷下主客甚歡其贈答頌詞視大阪爲詳余卽席賦廿字謝結會諸公
西京山色好，人意好於山。歸國船應重，人山幷載還。

赴西本願寺之招賦五絶一首
言訪招提寺，中多古君子。一笑客主人，寰宇兩敝蹝。

赴交詢會社長大鳥圭介今爲樞密顧問官社員請留話及詩於留音機器倉卒成廿字（以下皆東京作。）
諸公相厚意，滄海未爲㴱。我留五字句，永慰別離心。

土居香國昨日席上贈詩余以羣主人來談者多不能奉和罷席歸補成一詩寄呈
智炬當時滿大千，神光一歇黤齊烟。微誠未必真填海，高熖終看可爇天。祇道山傾鐘已應，誰知薪盡火猶傳。騰坑跨谷應難免，卻恐麾肱妄發鞭。

三島侍講贈詩席上次韵奉答
滄溟積水隔西東，不隔賢豪一寸衷。豈但扶桑雲日共，直將王母宴遊同。蟠飛行見蒸龍變，發縱何妨論狗功。願得和清良史筆，代興競盛紀崇鴻。

土居通豫送詩曡韵答之
渤碣扶桒路幾千，東西兩海接風烟。波濤戰鬥疑無地，錦繡山河别一天。得士喜符三益望，有詩聞已萬人傳。衰遲愁對追風足，十駕凡材不可鞭。

關義臣字湘雲少嘗以唱義繫獄昨用三島東字韵惠贈大詩依韵奉和
昔年怒鼓與江東，聞有殊鄰甲在衷。節士悲歌唱尊攘，中興佐命紀咸同。舊遊季重頻驚逝，秉義雲長罷論功。等是龍鍾後時者，且籠絃手送飛鴻。

再曡前韵答土居香國
入海求仙歲且千，海山今見似雲烟。槎頭稍稍疑侵月，盆下區區欲望天。神物自應雙劍合，佛光元祇一燈傳。横行萬里無空濶，始信騏驎影可鞭。

應日戸招遊江島是日為主者三省堂主人龜井忠一率其夫人及二子與席二子皆能懸腕作字已而劍舞皆可觀夜宿最髙樓上席上賦詩贈龜井（日戸名勝同，文會會員。）
龜井先生兩兒郎，文能書記武劍舞。國風所重矜旅人，詩翁酒徒紛龍虎。安得結客少年塲，鄒衍九州看一舉。烏乎安得結客少年塲，鄒衍九州看一舉。

三省堂有岡正一者遊時賦二絶句甚有詩才余次韵和之（江島作。）
説與聲華貴遊子，君知江島竟如何。舉網得魚供異饌，因山為屋壓驚波。

其二
巖壑盤旋取勢來，海濤迎鬥吼奔雷。君看富士能招客，爭奈雲羅鬰不開。

昨自江島歸得土居香國二詩渠已五疊前韵依韵再和匆匆未及寫寄其詩意欲約來訪不能不寄詩相聞附記於此
文字撐腸過五千，詩成滿紙灑雲烟。知君雄筆能揺嶽，笑我饞涎欲䑛天。神往未宜為跡阻，面論或可以言傳。喜聞客舍髙軒過，忻慕從今願執鞭。

精養軒之遊所得序詩均未及答土屋弘昨補一詩貽書索和依韵奉酬
華筵髙勢俯層空，坐我凉秋綠樹風。佳詠并能淩鮑謝，勝遊何用去濤戎。映堦芳艸多情碧，得酒衰顔作勢紅。成敗逺謨吾豈敢，願聞快論輔車同。（公自注：「土屋弘字伯毅，前寄未刻文稿，今并寄還。」）

土屋伯毅用前韵見寄依韵奉答
酒船已是百分空，更得雄談舌有風。卻看林邱帶斜日，幾縁花柳駐元戎。混茫海氣成樓閣，頃刻山嵐變白紅。此意憑君深領取，那能行路强為同。

赴大倉之招大倉者東京富人也蔡公使毓將軍均在席席閒長岡護美為二詩分贈余及毓公毓即席和答余歸塗乃成（大倉名喜八郎。）
永和曾記集羣賢，鄰國千秋復此筵。襟抱已無王謝輩，風流今落海雲邊。兩心契合金堪斷，一士精誠石未堅。自古殷憂能啟聖，韋絃幸佩意茫然。

移居永田町一丁目十九畨地森有禮宅森槐南贈用田綸霞古懽堂移居詩韵依韵和答
槐南文鞅飛雲車，箸書穰穣堆满家。有時羽獵建旗鼓，曲隊堅重僵麕麚。昨者長歌辱投贈，句勢矯若龍衙衙。恍對鄙宗淵頴作，矜奇鬥險從傾斜。薑芽歛手不敢和，突兀枯樹安能花。翻笑豎儒不解事，妄題繭紙如昬鴉。今來卜居上仁里，忽驚羯鼓花前撾。孱軍逃戰迫窮險，有媿郢曲隨軒媧。

森槐南前贈長篇今依韵和之
維昔王㑹氾濡涵，寰區大夏朝所函。舟車人力限瀛海，羨門高誓流荒談。秦漢踵起仙天子，遣使入海恣窮探。黠者得地止不返，挾童男女行𧽼𧽼。樓居仙人渺何許，芝英瓊華空咀唅。西征博望始鑿空，定逺繼起俗觕諳。後内多變罷逺涉，西海絶域無由參。先文墜緒成後野，一女持刀敵百男。怪鯨未掣羣洶洶，窮虎就縛猶眈眈。負山一嵎死冰雪，入海千尺仇蚌蚶。龍變為魚競權燄，雉鳴求牡或心媕。獨立千載唯禹域，右文弛武樂且妉。我朝騎射改故俗，箭鏃逺過㦸鎩錟。百年無事民安堵，髙厦大屋居耽耽。崇極而圮古固有，威霛一歇垢屢含。此時殊鄰化日進，奇材奥學來參譚。雄邦孟晉廣忠益，取長補短宅心醰。生徒滿街學成市，聲績所樹芝蘭馠。自初興革迄茲盛，年以十數者才三。近聞物競天演學，吾君劼毖方憂惔。人才衰王繫國脈，欲培杞梓收楩枏。佔畢小夫承乏使，敢云盛美歸囊龕。文明大化本公物，所睎逺耀光延覃。此來接納盡名彦，所到妙法聞瞿曇。皆云兩國輔車勢，相從無異靳與驂。乘車遊野迷七聖，面牆正立求二南。精能要眇非口說，海波皛皛山嵁嵁。但冀壅培得管葛，那用沈隱追彭聃。學舍朝遊問師法，酒樓夜宴懽朋簪。夜宴朝遊日不給，時復抽暇尋山嵐。好雨酥潤苗冉冉，名園緑淨花馣馣。選勝追歡不絶息，卻望故國中懷慙。失禮尚可求之野，問官何幸聞諸郯。努力變化不沿襲，至言藥石如飴甘。精衛填海有冤憤，魯陽迴日非癡憨。威棱會當更逺讋，完鄰走敵收贖倓。風雷變化人不測，龍象蹴踏驢豈堪。雞壅桔梗時為帝，甘遂葶藶能逐痰。鳳池䕫龍濟時岀，衰朽行歸謀石儋。

野口多内去年在吾國得古今儲貳盒鑑一帙獻其東宫其師三島毅侍講東宫以七言絶句相謝余來東京野口已往福州未及相見其太翁持此卷属題因用三島元韵敬題一絕（公自注：「原書莊親王永瑢所書。」）
聖主傳賢舜禹同，自君作故罷儲宫。尚餘一卷元良鑑，留贊鄰邦輔翼功。

赴近衛公之招遊御植物園長岡子爵贈詩即席和之用元韵
御園軒敞麗非常，珍賜真成岀上方。廣樂疑張洞庭野，仙禽來自白雲鄉。一彼一此疆埸事，三沐三薫言語長。多謝名卿規勉意，咸池浴日看新光。

昨森槐南偕永坂石埭（周二）來訪永坂贈梁星巖詩集并約今日同飮且用森君移居詩韵贈詩吾擬和答醉不及作晨起和之
玉池昔多長者車，戸外屨滿皆詩家。主人一去客星散，空舍潛走蛇豕䴥。弟子傳衣坐補處，戲呼屈宋官押衙。貽我明珠百十二，字向紙上能横斜。我昨御園恣遊覽，珍禽異羽仙都花。樊籠盆盎失自在，豈如野卉巢林鴉。狙擊兇强車欲中，唾罵奸惡鼓能撾。聞君一言天可補，擬借片石從皇媧。

赴巢鴨風病院院長吳秀三芳溪索詩爲賦一絶
我有儒生自聖顚，縱求妙藥也難痊。憑君乞與刀圭手，蘇醒清狂萬萬千。

題伊藤稻子扇
稻子殷勤費主張，頓忘遠役在他鄉。壓枝花朶渾閒事，不數當時黄四孃。

永坂招至向島有菊池君卽席贈詩次韵和答
詩書發冢浪名儒，眼見顛危問孰扶。欲把匡居命蓍蔡，可能魏闕勝江湖。側身天地多幽憤，屈指賢豪想壯圖。神禹九州終不改，磨牙鑿齒少安無。

森槐南即席有贈再曡再和
渾流誰與辨淄澠，美酒酡顔已不勝。聊借佳人發孤笑，不須佛慧記傳燈。

其二
君詩有味美如澠，欲抗顏行媿不勝。願放光芒照千劫，長明不數佛前燈。

結城琢寄詩索和又寄日本刀次韵答謝將託中島代寄
名家父子張吾軍，大雅扶輪思不羣。已向交遊照肝膽，更將翰墨筞功勲。酒酣斫地芙蓉劍，刄巨摩天李杜文。光氣一時同入手，為君起舞緬皇墳。

其二
結客場中羙少年，相逢傾葢惜離筵。看雲一笑世新故，醉月時中酒聖賢。齊魯衹今爭一變，参商終古不同躔。螺螄那便能吞象，寄語知音莫浪傳。

又寄西京知事大森鍾一絶句一首
逺客未能知國禁，賢侯爲我指南車。一談已勝十年讀，信是精微不在書。

中島勸作字寄木下先生因作一絶（木下名廣次，西京大學長。）
木鐸先生樂育才，肯移桃李海西栽。不須縮地長房術，捲起西京大學囬。

小村俊三郞索字途閒為一詩贈之
故人昔遊禹九州，俯視人物如沐猴。衆中遇我青兩眸，謂非京華冠葢儔。朅來浪作扶桒遊，接伴得子銷客愁。雄邦文彦日相求，欲語子乃探我喉。國是魏邴能謨謀，與子且訪林泉幽。子當起任蒼生憂，吾歸當具鴟夷舟。選得名勝吾莬裘，西風東雲日分流，脫有雙魚寄我不。（男闓生謹案：時值吳敬恒之變，故詞意憤鬱不平。）

森槐南招飲坐客西京福原公亮字周峰年七十五矣在坐盡詩人也福原有七絶見贈依韵答之
欲借層雲一盪胷，巋然魯殿忽相逢。坐中詞賦翩聯客，争似芙蓉第一峰。

槐南即席賦詩依韵和之
詩家積債不能閒，淺陋成邦媿在顔。佳客豈能收雨脚，好詩纔可發天慳。君知盛氣能鞭石，那信孱王可拔山。誰使穹蒼成物競，㑹應椎破此人寰。

永井土居北條三君皆用一韵贈詩依韵並答（永井名久一郎。北條名直方，字鷗所。）
詞筆真能繼兩京，閒心又與白鷗盟。高才世已推平子，小賦人傳是晩晴。裠屐及今逢盛㑹，井箕從古屬虚名。秋風忽憶横汾句，愁裏驚看白髮生。

北村前贈詩面詢曽見否亦依韵和之
往日皈心在馬揚，衡門手此樂洋洋。衹今學術當全變，安得東西倂一堂。

赴加藤正義郵船公司之招飲於築地瓢室席閒和毓將軍六言元韵
酒中彭年顔駐，筆下鄒律春生。四時平分無迹，秋在樹閒有聲。

赴長岡氏之招長岡即席贈詩二絶依韵和答
侯家䆗窱好房櫳，遶檻長流動逺空。烟雨樓臺一樽酒，君看霽月薄雲中。

其二
君向交遊問性真，冰霜厤盡賸閒身。共君一夕談風月，撲盡緇衣萬斛塵。

新岡旭字前贈詩書扇幷岀一扇索書久不答今次韵和詶
世法争鳴本代興，春花秋月不相應。先生近日成何事，永夜清吟看玉繩。

日戸先生招遊觀水上放火花日本人謂之日川開槐南有詩依韵奉和
火樹銀花信壯觀，靚妝炫服遶朱欄。衹疑逺海黄金闕，欲奪中天白玉盤。但有神光燃渚易，縱多髙焰爇雲難。休言下筞攻非計，（元詩有「用以相攻筞真下」句。）曲突憑君竈上看。

木村知治晨送詩來依韵和答
水上繁星競欲流，炎風四射不知秋。君看赤壁燒兵後，袛有髯蘇作勝遊。

森槐南書示與本田種竹唱和媧字韵詩曡韵和答
老槐胷富書五車，罷官直以詩爲家。田生才多喜鬥險，窮苴罄杙遮麖麚。二子詩壇兩堅敵，應兵報復如彭衙。我衰筆退秃無頴，齒摇髪脫暮景斜。是身突兀菩提樹，過眼豔麗優曇花。心涸有若先竭井，才鈍欲擬後棲鴉。眼中二妙忽相偪，駑駘隨驥勞鞭撾。衹應淨洗筝琶耳，坐聽鼓瑟雙靈媧。

和答岩崎奇一七律用元韵卽效其體
未得詩書氣豈儒，小知惟見利前趨。精通虹昴兮何益，信著丹青者不渝。千古但成虧是論，終朝分舜蹠之徒。聞君談輔車相倚，纔補同文國所須。

題辻武雄萬國誌畧用媧字韵
大地誰為記里車，紛紜割據私為家。海陸吞噬不相下，鯨鯢倐化爲麞麚。長雄竊号自娛樂，奔走百隸來參衙。高掌逺蹠求領土，如開棧道通褒斜。得意鶱翥翻雲鶻，失勢墮落黏泥花。猛鋭競爭國有豸，合散倐忽軍如鵶。君書燦列等聚米，折箠乃欲事笞撾。烏乎萬類本頑獷，胡為多事幻化生神媧。

研經會招飲于星岡次韵答池田精一絶句
炎威不肯讓新秋，得雨差強好倚樓。坐上一時羅衆妙，他年江海記茲逰。

巖谷孫藏席上索詩冩付一絶
經旬積雨不見日，沈睡天公忽放晴。眼看衆賓盡昏醉，酒樓送客豈勝情。

次韵和本田種竹
世故桑生海，離心日似年。朅來卸塵鞅，相見掉觥船。當代逢晁監，論交媿輞川。翻嫌空谷裏，微欠足跫然。

其二
人跡窮章亥，書文混郢燕。髙林風易入，初犢氣無前。江海期容納，蚊蝱愼僕緣。雨行焉用聖，期子酒罏邊。

赴江木冷灰等檀欒會之招會中諸公月一會此弟七會也是日得贈詩十九首吾與啟兒席閒各和答三首次江木韵
池心亭子水平橋，菡萏香中度玉簫。秋得波涵清更逺，月經雨洗耿猶嬌。不辭暮色多霜露，但恐巢痕在葦苕。凖擬圓光滿寰宇，隂晴難定可憐宵。

次髙島張韵
異國湖山作隽遊，哀時詞客已驚秋。髙天政自完全月，爝火何煩點綴樓。美酒渴應青客眼，繁憂碎欲白人頭。清詩妙曲縱橫奏，那得當筵惹許愁。

次岩溪晋韵
竪起晴光與衆看，夜深圓滿怕淸寒。照來荷折香疑在，映到林空秀可餐。㶑灎金波如酒暈，槎枒桂影學蛇蟠。盧仝但解蛙宜磔，豈識浮雲抉去難。

又次韵和江木一絶句
問月從今幾夜團，卻愁髙處不勝寒。清輝肎聼陰雲翳，醉裏歸心已自寛。

赴本願寺之招席上次韵答菅了法一首
擬從楚客往觀濤，為滯遊蹤未返朝。八月槎頭天遠大，三神山外海周遭。觀空久識人寰小，問道今知法界髙。世上風波何日定，欲隨魚粥脫巾袍。

髙橋作衛属題其尊人白山翁詩文集為賦一律
蒼君製字鬼夜哭，準備造物當彫鐫。文化定歸天北極，飛行遠過海東邊。可憐舊學縱橫筆，爭奈傍行吞幷權。苦憶鋭身戎馬裏，走投深友託遺編。

赴永井久一郎之招坐中分韵得歌部賦一絕
連宵痛飲復狂歌，又倒君家金叵羅。祇恐醉中無檢束，蹴翻東海奈君何。

濱邨衮為刻竹印求題其印譜為賦一絶
幽人貽我名園竹，刻畫重煩繆篆家。一技尚留秦漢法，可憐蘭菊枉傳芭。

齋藤木前贈詩索和今卻寄
泛海乘槎祇浪遊，可能佳趣協滄洲。東來三月晴眀少，白日浮雲無限愁。

赴手島知德之招手島作五律二首見贈席上和答
雞黍故人約，朋簪喜共來。龎妻生菜送，陶母壽堂開。好客真如命，吟詩苦用才。誰能掉頭去，百罰莫辭杯。

其二
有客歡終宴，朝酲抵日斜。談經尋寂寞，結境賞淸華。繾綣論交地，羈留奉使槎。久要能罄折，徑欲問東家。

福岡縣有二村嘯菴者好藏名人書畫貽詩索字依韵答之
先生好客如摶象，藏弆齒牙當象看。又似人閒畫龍手，滿紙滄洲雲霧寒。

赴郵船公司近藤廉平之招近藤園林最勝黄昏導遊一周森槐南即席賦詩依韵和答二首
昨宵風雨苦縱横，未擬秋陰肎放晴。天黒祇教疑月失，陽微豈敢與雲爭。但看濁浪翻空捲，那用淸尊照眼明。浩蕩白鷗真萬里，可能牛耳久寒盟。

其二
一園花竹暮烟横，天氣輕寒雨乍晴。羈客自應牽别恨，棲鴉何事亦喧爭。東瀛欲倒知誰挽，北斗微斜認不明。後卅年中何限感，老衰猶擬强尋盟。（公自注：「坐上戲謂主人主婦，卅年後北京酒樓相候。」）

赴上野精養軒應文部之招有馬祐政作絶句索和依韵和之
風送新寒入骨輕，繁星欺月黤秋城。何當汎掃浮雲盡，天漢東西一色眀。

田所美治文部秘書官有紙索詩賦一絶句
東海文眀有本初，當時漸被盛何如。誰知岸谷多遷變，更向扶桑問秘書。

徳川家逹索字為賦一絕
英霸威棱在海東，府朝三百載雄風。窅然天下真遺蜕，惜少碑材與表忠。

關義臣前寄三絶句今索和勉次其韵
鳬鶴高低竟孰賢，狂言謬誤莫轟傳。羲農魯叟祧遷盡，楚客區區尚問天。

其二
吞象螺師自可驚，玄珠象罔事難明。寰區祗是一醯甕，得失雞虫盡浪爭。

其三
空幻何論果與因，本來無物復誰真。莊生蝴蝶更相笑，旦暮無從索解人。

赴信夫粲之招粲字文則號恕軒能漢文同坐者岡本正輔亦通漢學席上次韵答信夫贈詩
老拙不適用，來充觀國賓。言登君子堂，秋色廻為春。所談止風月，謿謔皆情親。先是讀君書，知君韓李倫。茂樹有棲羽，深淵多潛鱗。有一儒老翁，古心無凡塵。懷中盈尺書，髮秃鬚如銀。主賢客亦勝，奥學均知津。階前詠絮手，治具芼荇蓴。木盤親傳送，客主各任真。中酒發狂嘯，浩歌驚鬼神。所嗟雞德近，况當風雨晨。

次韵答本田種竹
上方琛賮散蒿萊，信有昆明劫後灰。纔見新亭收對泣，已聞白屋訪羣才。哀時庾信悲歌老，爛醉山公倒載回。故舊招携張勝餞，客愁無限一時開。

赴本田種竹之招種竹有七律二首又疊前詩先韵五律二首席閒次韵和其七律
百尺碑亭倐已空，多君留影記乾隆。（公自注：「種竹出示在保定時所照御碑亭小影，傍有乾隆年號。」）舊巢痕掃同蘇子，破屋風欺見杜公。登嶽舊知天下小，廻瀾看障百川東。老逢知己歌悲壯，對酒猶能氣吐虹。

其二
東海詩風有舊傳，莫論王後與盧前。珷玞共玉不同價，雞犬隨家盡可仙。畫革傍行應欲遍，髙文大册已無緣。百年何用伊川歎，且撥閒愁醉此筵。

携兒子往訪小野愿年八十九矣少時勤王維新後早弃官有漢學詩刻者已十卷聞吾至為一絕句依韵和之
衛武而還弟一人，艸堂背郭自成村。徑須百事都遺弃，率領兒曹日掃門。

伊澤夫人悟竹求詩為賦一絶（伊澤名修二，教育家。）
張具時時忝盛筵，青絲生菜復親傳。平生不作安昌客，卻信鴻妻定自賢。

菊池晉見招余適忘之電話催往比到已九點鐘盡歡而散歸寓已一點鐘然菊池自午後兩點鐘已到寓迎候直至此時始散席間謝菊池晉一律
未是真逃醉後禪，詩盟敮血豈宜寒。玉山雖倒喑無怨，金谷能成罰尚寛。旦日早臨嗤漢相，老來忘事似師丹。世間期約元無定，莫怪深秋速客難。

菊池僴字修軒菊池晉之父也作詩見贈依韵和之
歸塗方杳杳，客思復悠悠。祗道尊前好，焉知别後愁。艱危肯辭遠，揺落忽驚秋。飮罷獨怊悵，銀河正倒流。

赴江木衷檀欒會之招席閒次韵答江木一律
蓬島歸帆幾日程，江楓愁殺庾蘭成。浮天水外逢仙侶，貫月槎頭聼雁聲。詞客流連黄菊節，髙秋去住故人情。諸公刮目論脣齒，佳氣龍葱漢帝城。

到西京往拜福原周峰亮福原與同社河井中島諸君招飲於圓嶠樓席上依韵和答諸友三絶句
奉使乘槎越大瀛，為探學市結詩盟。西京耆舊爭留客，且緩歸帆一日程。（公自注：「和富岡銕齋。」）

其二
斯文風雨共高樓，海外真看更九州。來日濃隂已揺落，卻聞佳詠不知秋。（公自注：「和山田鈍。」）

其三
勝餞張圓嶠，渾忘客主人。諸公儻有問，已醉濁醪醇。（公自注：「元唱失名。」）

福原昨贈詩今聞索和依韵答之
飛鴻遠響入寥天，羈旅辭歸意渺然。底事人間有離别，祗令海外記因緣。扶桑日暖知無恙，震旦花開定幾年。詞客路歧鎮常有，卻思固圄眷東偏。

三島先生賦詩贈行途中卻寄
共機貧女願分光，變調琴絃有改張。遠聘觀風慙季札，險途整駕待王良。帝鄉奉使鶯初囀，海嶠廻帆菊已香。寄語扶桑游俠客，莫從脣齒鬥身强。

光炯催和湯原來詩勉徇其意
積水浮空萬里遊，飄然天地一孤舟。非依佛法皈三寶，不訪仙蹤記十洲。坐見陸沈欲誰適，向來肉食盡能謀。四荒八海行求遍，會有人豪幅横流。

有備中玉島人田邉為三郎投五律一首據云在東京欲謁余聞余客多不肎往煩聒今幸同船以詩為贄其詩有警句云浴硯鯨波湧登樓嶽雪開余感其意依韵和之
黄落關天事，小虫安得催。波神如上陸，富媪亦無才。澒洞風烟接，鴻濛旦晩開。逢君在歸艦，儻共海瀾回。

歸國時下田歌子為短歌相送昨令早川君譯其意葢云幾欲留客而客不能留别淚漬滿衣袂欲將此涙化為雨遍滋潤禹域之芳艸也感其意良厚為賦一絶寄謝
宫内宗師送歸客，短歌自作意深長。多君淚雨能成化，樹蕙滋蘭長眾芳。

船中次韵和早川先生（早川名新次，桐城學堂敎習。）
廿年不問楚江船，北塞南雲各一天。久别名山如舊識，近鄉歸信喜先傳。五湖一舸真堪老，蠖屈龍伸定孰賢。大帝那能長此醉，後來狂狷已翹然。

贈江叔海即送其之浙（以下安慶作。）
屠龍張叟千秋抱，畫虎黎侯一代雄。（公自注：「吾往年有句云：『黎侯萬里方畫虎，張子千金成屠龍。』故云爾。」）宰木侵尋都已拱，古懽寥落復誰同。心香尚喜風流接，肺坿仍聞族望通。對子恍如親二妙，可能蹤跡更西東。

江叔海曡用前韵為二詩贈予亦曡韵酬答
不見中興三數公，使君天下一英雄。薦衡表岀朝端重，御李情多士論同。鸚鵡郎君才不忝，輶軒絶域語能通。可憐拭玉論兵客，祗賸巵言落海東。

王子裳太守贈詩四首率賦一律答謝
塵寰軒冕九牛毛，貫月槎還不告勞。獻䇿能安方内外，哦詩兼挾海風濤。十年淮楚文章守，萬國衣冠眀聖朝。側席至今勤夢卜，似聞弓乘已頻招。

馬通伯岀示所藏姚惜抱手跡屬題一詩（縣城作。）
詞源豈必論宗派，翰墨要當幅横流。天下高文歸一縣，先生晩出自千秋。故鄉便恐遺風沬，好事還能手跡留。眼底人才倐新舊，蒼茫古意浩難收。

倫叔用拙詩答王子裳韵見贈一律曡韵奉酬
首功至竟上諸毛，論賞誰云不副勞。長憶鉅人勤述作，祗疑雄筆入波濤。死留書册驚窮海，生見褒旌沐聖朝。虎豹文章今尚在，故山偕隱況能招。

叔節用前韵賦謝墓文再曡韵奉答
共識超宗有鳳毛，誰憐幽抱困薪勞。挂車夜月空留影，栲栳松風自作濤。遺稿應藏金鐀室，孤忠長記紫宸朝。埋辭那遽通神鬼，為惜吟魂擬大招。

曡韵再答倫叔
九州華實上腴毛，萬國梯航獻見勞。朝菌豈知時有晦，一蠡難測海成濤。可無赤手紆陽轡，更約名王欵聖朝。聞道兒孫競新學，楚魂離散不須招。

倫叔曡韵贈詩二章賦答
潘髩當年見二毛，同舟仙侶記賢勞。鼎來再㑹尋書帙，磬折辭歸駕海濤。嵗月堂堂東逝水，雲烟渺渺中興朝。倦遊遲暮還相對，感舊無煩折柬招。

五曡前韵答倫叔
舍人鼎貴口無毛，方朔才多負米勞。不信高天長醉夢，忽驚平地有波濤。神州赤縣文明域，聖祖高宗郅治朝。憺敵威棱知未墜，遺賢白屋儻旁招。

六曡前韵答倫叔
神驥憑君見一毛，駑駘十駕悵徒勞。羲和未肎留靈璅，鮫鰐偏能激怒濤。懷寶失時將欲仕，采薪有疾不能朝。千年師法分眀在，藪澤絙羅祇自招。

七曡韵答倫叔
皮去憑何更傅毛，豕焦宫鬣若為勞。生懷冤憤能填海，死有精靈尚作濤。萬里幅員神禹域，兩陵葱鬱聖清朝。羊牢補葺元非晚，杞國私憂定自招。

八曡韵答倫叔
縱邀異禮去皮毛，衰老求榮實憚勞。但見堅冰始霜露，那聞尺水起波濤。世多簪紱懷鄉井，古有江湖戀本朝。心跡未應成楚越，任從舟子自招招。

試帖四首（附。）
其一　賦得桂樹冬榮得風字（甲子鄉試。）
記得天台桂，秋香送晩風。如何冬栗烈，更見樹龍葱。直幹森森處，寒飇颯颯中。一枝髙嶺秀，羣木小山空。霜下翻條暢，春前自棣通。雖無金粟綴，猶帯雪花融。闌茂清芬喻，松貞晩節同。呈材逢盛世，楨幹拱蒿宫。

其二　賦得蘆筍生時栁絮飛（乙丑會試。）
春信洋川早，寒蘆荀又生。栁遮千樹暝，絮散一天晴。芽短河豚上，花柔海燕爭。綠揺湓浦晩，白糝灞橋平。烟翠三叉港，風香十里程。銜猶遲雁到，吹恰見魚行。菰米懷前渡，萍絲記後盟。龍池芳䕃好，在藻荷恩榮。

其三　百花生日（改作。）
競説花初度，何年此日生。風光開錦繡，天氣釀隂晴。蕊破胎新孕，葩含骨已成。添丁香有種，結子樹多情。出世同曇現，前身證月明。降靈從閬苑，送喜到蓉城。作賀深穿蝶，騰歡嫩囀鶯。禁林佳麗地，獻壽上蓬瀛。

其四　五丈原懷古（改作。）
不盡興亡感，臨風弔武侯。荒烟屯戍古，宿草墓原秋。列陣通蛇鳥，奇功到馬牛。馳驅先帝命，開濟老臣謀。漢鼎三分定，桑田八百留。餘威驚北敵，私祭遍西州。巾扇英風杳，星辰上相收。祠堂森古柏，題詠遍名流。

摸魚兒　陳伯平太守將歸長沙用辛稼軒摸魚兒元韵留别余勉和一闋（附。）
看夫君，楚雲湘雨。飄然一舸西去。江湖合眼多情思，夢繞觚棱無數。休穩住，怕鶗鴂，鳴時斷送㝷芳路。臨歧對語，一霎到黄昏，平臯極望，顛撲儘輕絮。　　長相憶，早被嬋娟坐誤，多情遠别猶妒。明妃馬上琵琶曲，怨恨分明如訴。如意舞，這大海，廻瀾那便成桑土。傷離意苦，悵春水浮花，秋雲捲葉，飄轉定何處。

摸魚兒　伯平曡前韵再贈余亦再和
綠參差，更添新雨。黄鸝何事飛去。多因林外抛金彈，已似恒河沙數。飛且住，又卻是，烟横樹暝無歸路。慿風寄語，問歸雁衡陽，哀鳴欲下，甚處覔蘆絮。　　南飛翼，生怕絙羅絓誤，傳聲雄鴆休妒。知時遠引生來性，老盡秋光誰訴。紅葉舞，収拾了，秋荷粉色如黄土。鳴儔正苦，㑹盼到春來，光風轉蕙，還向暖回處。

摸魚兒　三和
劇愁予，滿天烟雨。愁時君又歸去。黄鶯惜别渾無那，試聼頻嗁聲數。行小住，此去是，湛湛江水傷春路。君歸寄語，謝湘水冤魂，長沙妖鳥，往恨逐風絮。　　還山計，早定十年未誤，而今相送應妒。客中賴有知音在，别後羈懷誰訴。狂欲舞，那管得，天涯渝落汙塵土。孤遊最苦，怕地變天荒，愁心寸折，身世渺何處。

摸魚兒　四和
憶髙唐，夢中雲雨。荒臺無那人去。行舟指點當時楚，泯滅不知年數。烟棹住，又共惜，懷王胎禍商於路。江靈夜語，鶉首翦歸秦，天胡此醉，興壞扺飛絮。　　朝天事，莫為蓴鱸自誤，當熊膽氣誰妒。謝公自為蒼生岀，幽怨桓伊能訴。鴝鵒舞，歎夷甫，諸人翻浪神州土。清商奏苦，正玉殿思賢，文章太守，髙卧釣遊處。



詩集附錄
題￿陵湖廣會館汎洞庭湖八百里秋波挂席來遊三楚風濤攜䄂㡳邀太白樓一千年明月憑欄遠眺六朝烟景落樽前夀曾襲侯
懋德所綏横大海内外斯民之望與太傅後先為李相題程忠烈祠堅城垂拔壯士先摧當時若失左右手百戰論功一言決䇿如公可謂文武才
冀州廳事聯額善事上官無失名譽頗哀老子使得遊遨坐嘯畫諾之齋為鄭筠似題武邑書院明公家法有禮堂冩定之經異日當成通徳里此地昔時多燕市悲歌之士為我一弔望諸君挽光祿君羈鬼有靈月夜當隨妻子去冤情如海來生再結弟兄縁挽賀墨儕夫人夫壻瓌才蚤死乃真成憾事嬰兒文褓後來當更得佳人題保定淮軍公所
生為人傑没乃鬼雄浩氣拱神京三光爭曜白骨成灰丹心不死義聲與淮水萬古長流總祠訝許功名天事三分人事小順三分四分與天拗是誰鍾毓淮水千里淝水不能千里百里入淮流大祠髙節變風雲坐客欷歔擊筑欲邀燕市飲遺芳在蘭菊禮魂容與傳葩疑唱楚人騷戲臺劃然軒昂展詩會舞戲樓扁此鄉乃俠窟餘風萬丈白虹馬生角何處訪戰塲故事一堆黄土豹留皮㑹館集佛峪經殘字壽李相我國有大老是身得長生集佛峪殘字壽張廉卿
名徳空千嵗聲施滿四維集蘇句壽五弟詒甫孔融不肎下曹操東坡持是壽卯君夀裕壽泉方伯母喜臘塔太夫人國倚賢郎旌歷左右輔天相夀母八座起居忠孝家又為直隷官吏壽裕壽泉太夫人是嵗太后萬壽天子萬年皇恩錫類邦畿千里朋酒稱觴挽李相夫人相國垂聲千載配相國因之千載真千載難逢神其奚憾夫人來歸卅年封夫人亦及卅年極卅年榮遇公可無傷
賀王繹如入贅在昔吹簫傳弄玉祇今坦腹得王郎壽王佩卿二尹吾與夫子南北海今至後日鶴年壽馬通白及身彊健久不逹為古文章蚤有聞壽范肎堂兄弟以頭腹尾擅譽文字與梅曽張代興贈西醫寶威理羅著志扁額二醫宗神技海國醫王
挽薛叔耘星使聯幛貫月槎還弭節忽驚新夢破堆霜髩改曵裾空記舊痕多生入玉門挽汶上府君視官事如身身瘁多因急民病解縣苻召我我來何處共君言挽劉省三爵帥是淮軍傑出奇才龍性難馴休沐輒㝷黄石約與國家規宏大業芻言謬采八朝曾草皁囊封為潘藜閣集句壽孫燮臣尚書
見聞采自殊鄰聲名過海學問傳之天子標望絶人挽姚慕庭母少侍當代儒宗足跡所經東極日出西極日入老作一家福蔭前之愛既有文子又有文孫挽王鼎丞方伯當年定交在太白樓頭倚馬才髙共看人敬張君嗣異日掩淚過八公山下停車腹痛苦憶書論盛孝章挽長㛐方宜人㛐嘗有離鸞别鵠之傷今儻重逢泉路我方抱斷鴈驚鴻之痛奈何又送䘮車
挽譚玉岑大令兩年拙宦身既去猶思花縣風流今頓盡一卷髙文口相傳以熟蓮池弟子欲中分挽葉少韓母
當年送贈灮祿歸山曾為九原彌憾事此地有先申丞遺澤朅來廿載又賢郎挽張筱傳夫人毓於名父嬪於勞臣内外宗所尸祝身有榮封後有良嗣六七葉之門風為王哲臣書聮額異書畢集英俊域多識勝披山海圖博覽齋贈李剛已竒才閒岀漢三輔閎識下視禹九州挽袁鷺賓
我無吏能在官以善士劻勷為樂君今客死令人感故交零落而悲集韓文賀燊甫嫁女其為仁肅其為禮媒者曰宜卜者曰祥為子翔壽潘藜閣太守世傳南海北海績公今五馬一馬騘題貞節坊二騰輝芝檢承殊寵矜式蘭閨仰令儀毓徳名門有古訓遺經令子見高風挽湯源淸祖母
紫誥煥絲綸當年顧託真無忝黃泉要温清孝子追陪劇可傷挽翁大家鄉大夫欲上史官豈徒苦節冰霜傳業兼通文選學女兒曹頓亡師表記取行年八十買絲還繡飲仙圖挽邵班卿才氣欲何為空賸危言留在世是非誰管得却縁清議惜斯人挽宋弼臣母與郎君十載論交毎祝髙堂長壽似夫人一生好善定知後嗣多賢挽馬璧如母幛神襟蘭郁神扁
