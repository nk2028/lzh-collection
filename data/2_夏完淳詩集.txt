夏節愍全集卷二
九哀
其一　曜靈
曜靈落兮蒼梧，浮雲沒兮瀟湘波。帝子屆兮玉鸞徂，芙蓉萎兮秋水多。南翹首兮重華，九疑綿連（一作連綿）兮路遐。靈（一作雲）偃蹇兮亭亭，薜荔旗兮蕙旌。雨瀰瀰兮山青，波潺潺兮澗鳴。三秀折兮公子來，秋草綠兮王孙歸。佩珊珊兮來遲，露瀼瀼兮未晞。左青琱兮右素威，羞玉芝兮療饑。左右盼兮光遺，青霜激兮陽景微。睠瑶琴（一作瑟）兮般淫裔，哀弦急兮涙沾衣。

其二　思羣公
玄雲流兮閶闔開，龍車駕兮神往（一作夜，一作仙）來。靈猋發兮蕩九垓（一作九壇），緖颸横兮相徘徊。索瓊漿兮進玉醴，蕙肴陳兮蘭席啟。神怳怳兮栗予體，左徐侯兮右吳黄。震天鼓兮揚熛芒，止桂旌（一作旗）兮登玉堂。前後睞兮軼曼光，鞭飛廉兮御豐隆。叩天門兮道蒼龍，日旦旦兮月融融。三江遠兮木葉落，思羣公兮悲風作。巫咸進兮筳篿告，空山靜兮深鬼哭。

其三　南浦
桂楫兮蒙衝，鱗鱗兮海東。錦帆兮張風，綺綢兮凌空。超天河兮銀漢通，光迢迢兮渤澥（一作澥渤）窮。谷水兮秋始波，𩅾沛兮馳虚無。横海兮伏波，百神森兮星羅。猋（一作焱）回回兮靈（一作虛）徂，鸞譻譻兮神過。南浦泛兮帆檣集，長劍（一作弓）斷兮寶刀澁。天策隱兮旄頭急，玉冕裂兮錦裘失。胡笳動兮樓船敗，從魚龍兮沉江海。雷師訇磕兮雨師灑，軼無形兮排玄靄。象輕烟兮激雲水，翳窈窕兮哀山鬼。

其四　結玉芝
擥木蘭兮芳洲，結玉芝兮瑶圃。睠四顧兮徘徊，余何爲兮荼苦。芙蓉萎（一作委）兮西江，蘼蕪衰（一作傷）兮南浦。森岌岌兮高冠，佩陸離兮朱組。横四海兮皆狂，髮斯披兮衽斯左。歠醨兮揚波，余不忍兮改此度。哀靈修之已化兮，慨皇輿以跼步。鶗鴂鳴兮鳳衰，歸丹山兮鎩羽。捐余玦於澗濱兮，投余環兮江滸。紛總總兮陸翽，路漫漫兮修阻。望故鄉兮薆然，羞瓊粻兮上下。

其五　雲中遊
秋飇動兮玉梁，芳草萎（一作委）兮河陽。綠滋謝兮變黄，朱華凋兮負霜。彼衆烏兮安翔，獨孤鳳兮遑遑。寥泬天高兮懭悢，澹偃蹇兮懷上皇。哀美人兮旣亡，彼蚩蚩（一作尤）兮爲朋。旣冉冉其遲暮兮（一作既冉冉兮其遲暮），寧信修之可忘。結三秀兮寒芳，怨景暉兮逸光。鸞啾啾兮爲從，驂雝雝兮飛龍。佩瓊枝兮訪有娀，奈蹇修兮未我通。君王去兮遊雲中，懷膏沐兮誰爲容。雖鴆媒之善辭兮，羌余心之未同。

其六　臨清流
桂楫兮迎瀾，葯房兮內寒。泛輝兮崇蘭，沐照兮輕紈。期美人兮江干，奏清徵兮玉闌（一作蘭，一作瀾）。清霜（一作霞）發兮裳衣單，懐脈脈兮寡歡。美人未至兮露漙，蔓草平兮漫漫。蕪城暮兮長歎，狖冥冥兮空山，葦蕭蕭兮哀湍。萍何爲兮崖際，鶴何為兮林間。臨清流兮濯冠，愁日暮兮潺湲。

其七　秋士悲
虎豹兮踞天門，掩朱明兮景淪，横千里兮氤氳。城闕兮蔓草，野郭兮青燐。秋卉凋兮傷心，秋陽匿兮愁霖。瓊户玉閤兮爲薪，珠簾翠棟兮爲塵。蛾眉曼睩兮黄土，綺心蕙質兮平莽。噫吁嚱兮哀以楚，秋士悲兮弔今古。望靈均兮南浦，楓湛湛兮江水多。哀江上兮光景徂，日曼光兮流層波。

其八　王孫
三江波兮木葉脱，孤雁噭噭兮起天末。秋氣高兮肅清，激流霜（一作霜花，一作清霜）兮哀越。楚歌終兮吳歈闋，吹玉笙兮臥明月。援瓊枝兮偃蹇，佩瑤草兮百結。乘余馬兮駕余車，鸞啾啾兮爲我驅。哀王孫兮歎路隅，朱門閉兮狐鼠居。生烟漠漠兮當玉除，天陰陰兮新鬼趨。石馬呼風兮猿嘯雨，日月匿光兮神靈語。余將排閶闔兮入帝所，告天（一作玉，一作玄）皇兮玄之圃。左玄螭兮右蒼虎，射旄頭兮于北街乎飲羽，無使王孫兮久荼苦。

其九　望首陽
寥廓兮，秋天肅而氣高。摇落兮，草木變黄于亭臯。長玄夜兮晦晦，思朱陽兮昭昭。天淫淫兮降霖（一作霜），大塊動兮秋潦。朱華零兮冒平阪，但聞訇磕兮懸洪濤。三江壯兮滔滔，魚龍舞兮神靈號。金支翠旗兮馮夷朝，黄鵠之羽離離兮而尾翛翛。登高林兮泛巢，雲茫茫兮浮天失地而寥遥。召豐隆兮招玄冥，驤龍首兮凌扶摇。叩英皇兮訪有姚，溘靈颸兮不可招。東望首陽兮有蕨復有薇，玄馬黄兮僕苦饑，横絶四海兮將何依。

夏節愍全集卷三　五言古詩
擬古
春風動衣袂，榮（一作縈）露含綠滋。十日不啟關，蔓草生階墀。行行馬蹄疾，去去車輪遲。疾者日以遠，車舝苦不脂。遲遲復遲遲，浮雲無還時。南枝越鳥鳴，慰我長相思。

雜感二首
陽暉遲以永，細草知春發。彷徨悲無依，仰視浮雲沒。凝睇忽有遺，所思在天末。遠道勞夢思，素書通契闊。欲往從南風，路遠山川越。春仲以爲期，芳樹綠滋歇。日暮人未來，瓊枝慰飢渴。

其二
端居戚不歡，階草綠堪採。夜起瞻天樞，春仲玉衡改。河清安可期，冉冉將誰待。天高山鬼哀，窈窕搴芳茝。月明風蕭蕭，披襟思慷慨。恨無雙飛翼，飄颻凌滄海。振衣登蓬萊，餌芝壽千載。

李都尉從軍
置酒登河梁，握手與君辭。征人涉長道，何時復來歸。且復立綢繆，斯須固何爲。浮雲西北馳，去來自有時。晨風不可託，仰視令人悲。

班婕妤詠扇
我有齊紈扇，皎皎機中紵。動搖發微涼，明月掩清露。彩色固不移，君心有新故。哀颸一夕來，歷歷凋華樹。中途恐棄捐，敢保長相顧。

魏文帝游宴
秉燭良夜游，冠葢集曲墀。金塘宿靈禽，佳木垂華滋。明月流中天，碧雲自相隨。芙蓉映清波，日暮涼風吹。嘉賔難再㑹，清讌寧有期。羽觴飛雜沓，縵縵紛參差。人生㑹行樂，不醉愼無歸。悠悠飛梁隂，載筆陳綺辭。逍遙放志意，令我忘神疲。

陳思王贈友
名山產美璧，大澤生明珠。君王開天紘，網羅多英儒。言從冰井游，臨風振長裾。繁星映連薄，華月懸清渠。翱翔登華輦，日暮升玉除。念子在末位，懷寶徒踟躕。愼無生百憂，明德抱璠璵。惜哉延陵子，寶劒遭邱墟（一作廬）。亮節久愈宣，親交義豈渝。

劉文學感遇
離離山下草，浥浥葉中露。豐草嘉露滋，油油曜行路。小臣顽魯質，元后謬一顧。廁身西掖垣，勖哉愼無過。明鐙流炎輝，圓景入緹幕。載筆廣殿陰，華榱蔭列座。昭昭雲漢章，爝火何以助。

王侍中懷德
漢道闇不章，豺虎屯西京。委身別故國，行旅滯南荊。親戚不敢問，征馬相向鳴。白骨生荒烟，野蒿隱孤城。但見狐與烏，翔風多悲聲。回首灞陵岸，傷哉客子情。幸有賢主人，縵服縹華纓。耿耿九淵下，復見日月明。四座振徽音，度曲淒以清。人生非金石，奄忽若舜英。明德何巍巍，愧我素餐誠。願君綏福履，億年垂令名。

古離别
去去復遲遲，遠道渺難卽。白日蔽皋野，懷我萬里客。風塵非昔顏，㑹面安可議。芳草忽變衰，奄忽零露積。浮雲還無時，蕩子歸無期。棄捐守空牀，景光逝如馳。瓊樹不可攀，何以慰渴飢。

夜宿山館
炎暉熙自南，凯風豫以款。水仙未成調，廣陵已絕散。明月入幽林，朱霞冒平阪。碧㵎疑烟浮，翠嶺入雲斷（一作翠雲入嶺斷）。言彈邱中琴，獨倚山阿館。淒淒楚歌急，悠悠越吟緩。所以玄夜游，清酌不能滿。

六哀
其一　徐冢宰（石麒）
忠襄老成人，夙昔抱明哲。秉鈞右天子，貞簡懋嘉節。倉海副車空，平陵鼓聲絶。五朝有遺則，景光亙千葉。遺恨楚社虛（一作墟，一作虧），秦仇竟誰雪。高山流清音，一往風益烈。

其二　侯納言（峒曾）
忠烈簡邁姿，淡然青雲志。三鳳齊雝鳴，翛（一作修）羽拂雲際。孤城戰苦（一作苦戰）時，日落鼓聲死。始知朝陽禽（一作會，一作鳳），亦復秋飇厲。六翮鎩不垂，靈風滿天地。興懷募義旅（一作慕義悲，一作慕義旅，一作蓼莪悲），言洒西州涙。

其三　黄鎭南（蜚）
鎭南三萬師，家世遼西將。秋風捲（一作吹）大旗，落日滿牙帳。五湖駕艨艟，呑波偃風浪。大功（一作將）一戰摧，弧矢天驕（一作狼）壯。將星落南浦，夜半旄頭抗。衰草白茫茫，風雨肅遺像。

其四　吳都督（志葵）
威虜（一作將軍）負奇氣，膂力恣輕矯。持重吝一發，謀斷苦不早。蛟龍失（一作違）大澤，千里帆檣倒。復楚（一作明）計不就，寶劍埋荒草。義士五百人，同死田横島。雲（一作靈）旗破（一作被）長風，恍惚神靈藐（一作貌）。

其五　魯副鎭（之璵）
瑟若輕健姿，一往仗奇氣。寶劍酬君恩，深入無退志。孤軍矢一戰，光響横振厲。慷慨受命時，白虹貫吳市。猛虎困樊籠，長嘯驚飇利。要離千古愁，浮雲渺無際。

其六　先考功
嗚呼先文忠，横劍誓河曲。周旋帷幄間，指揮百靈伏。天驕逞暴時，帳下三千哭。從容蹈東海，景燿長回燭。九京有同心，天門策龍足。閔予煢獨人，哀哉集荼蓼（一作毒）。

六君咏
其一　史太師（可法）
忠清卓犖姿，夙昔事戎馬。隆望震華夷，嘉名澤風雅。金臺涕泗中，發憤復楚社。出師計不就，戰死維揚野。西風五丈原，冥冥雲龍駕。盈盈陰雨時，時見神靈下。

其二　黄少保（道周）
漳浦介以簾，自負韜鈐術。風流映古今，遺世眞獨立。戎馬非所長，振羽入羅畢。言從孤竹風，慷慨誓絶粒。破胡（一作亡秦）雖不成，報國心已畢。靈旗縹緲間，陰飇斬衛律。

其三　劉亞相（宗周）
劉公執法臣，威儀世所則。弟子三千人，紹興鄒魯跡。朝野四十年，講壇日翼翼（一作誦習）。一死存大常，道宗傳入室。周粟義不餐，何況非劉石。遺恨歸河山，流風邈難卽。

其四　徐詹事（汧）
文靖黼黻才，華國懋述作。世稱馬與徐，遵道適華朴。要離墓草青，勝事空寂寞。千載有遺風，慨然排（一作非）冥漠。始知風雅儒，大勇甘溝壑。靈旗動虚無，清暉宛如昨。

其五　金司馬（聲）
司馬盛意（一作才）氣，豪舉不可親。翩翩雲中龍，渺忽誰能馴。牙旗風蕭蕭，慟哭驚鬼神。輕生貴任俠，英爽（一作英英）殊逼人。功名盡一劍，壯志苦不伸。縱横一世間，卓犖誰比倫。

其六　祁中丞（彪佳）
中丞多風姿，簡貴（一作書）出塵表。修飾好羽儀，凌雲獨矯矯。方圓表裏間，立朝氣清杳。曹娥千載流，忠孝（一作節）頗同調。睠言從彭咸，乘風駕縹緲。先人在九原，頗憶當時好。

送别
馬秣車已脂，借間君何之。青青山陰柳，是君下（一作上）馬時。我有雙玉環，宛潤好颜色。佩君衷裏衣（一作衣袖裏），明我長相憶。置酒臨江臯，贈君以敝裘。敝裘不爲薄，願君思同仇（一作期共德與讐）。日落星爭光，行人不知處。前山馬首迴，掩涕獨歸去。

倣古
月出西南樓，流光入幽室。盈盈十五（一作六）女，綽約好顏（一作容）色。素手響金徽，一彈三太息。激楚變清商，悲惋難自抑。本以待遠人，所遇非疇昔。薰風蕩羅帷（一作綺），臥懷行旅客。夢中迷遠道，誰（一作疇）能辨南北。飛禽習習還，疑是君行跡。征雲無歸期，徬徨涙盈臆。

贈廣武申大孚孟
君家漳水邊，意氣冠河朔。英爽殊不倫，酒酣高歌作。易水白日寒，千秋事蕭索。慷慨希古人，璠璵隱藜藿。棄家入（一作游）江干，裘馬盛揮霍。天紀闇不章，棲棲靡有託。行行東南征，舒此伯王略。出門成侯王，閉戶死溝壑。覩茲乘風便，始信無家樂。

春雪懷不識
悲風起天末，雨雪凄以寒。重裘不知温，無乃衣裳單。重幃不知煖，無乃行路難。卒歲守藜藿，短褐苦不完。儒冠人所棄，況余生綺紈。高（一作亮）才世所疾，況汝懷璵璠。昔也賓客滿，絲竹起君歡。今也身煢煢，雞鳴斗闌干。盛衰良有時，不識蛟龍蟠。中夜倚鳴鋏，能無達人歎。

古詩
漢女婉孌姿，樹（一作椒）蘭紉爲佩。芬芳希娱人，入宮反見罪。出門無同心，深言（一作夕）徒（一作獨）自悔。冉冉遲暮憂，殷殷忽如醉。疎者日以親，賤者日以貴（一本無此二句）。菉葹蔓依人，幽草自憔悴。

敘懷
曰余廓落姿，逍遥忘所務。願從濮上遊，敢望隆中顧。高蹈山阿人，荷衣守遲暮。蘭蕙明曲阪，苔蘚冒幽路。丹霞照深池，清暉被嘉樹。服食希神仙，誦讀羞章句。黄金竟不成，朱顔爲所誤。言念往者來（一作昔者），始信（一作知）新人故。

望家園作
流觀窮四野，草木蕩綠滋。漠漠崑山陽，浮雲來間之。一葦不可杭，白雲空相思。落霞依故山，落葉依故枝。無知尚思歸，何以慰有知。
【附】
宋徵輿《林屋詩稿》《早春訪夏瑗公先生於村居（在崑山陰）》云：「十年卜築問山農，婉孌崑岑對九峰。幽徑竹深人不到，芳湖草淺雁相逢。春雲偏覆空庭雪，霽日先輝半嶺松。莫問武陵溪口路，柴桑尊酒且從容。」宋徵璧《抱真堂詩稿》《瑗公結廬泖濱為長隱計在横雲山旁》云：「三月春深草色萋，數椽遥寄茸城西。橫雲入户山花發，南浦當軒烟艇迷。十畝桑田催布穀，千村風雨聽鳴鷄。投簪耕鑿真成願，過客寧勞鳳字題。（夏以「十畝」一聯榜之堂中。瑗公女賢如緇衣，凡後輩單寒負才之士，莫不獎誘，以故知名之士皆出其門。）」

五子詩
喪（一作離）亂之餘，親朋凋謝，平生風誼道兼師友者五人焉。短歌擊（一作急）節，髣髴若人，揮淚山河，流連繫之矣。
其一　邵景説（梅芬）
邵生自簡貴，風期秀彌矯。寡欲棄塵物，幽棲抗雲表。遺世蜀嚴隱，亮才楚龔夭。髣髴懷若人，賞心可同調。
【附】
《國朝松江詩鈔》録邵梅芬《何慤人守維揚力戰赴井死》云：「毅魄留天地，悲歌感大招。起兵因北闕，誓死在南朝。白日明金井，黄金葬寳刀。千年仍旦暮，青史重雲霄。」又《訪璦公師於山中》云：「先生卜築近烟霞，路入千峰一徑斜。共識歲星歸帝國，還留明月近山家。窗開古屋窺蒼兕，户落飛泉走碧沙。自是登堂人最少，獨留轍迹問侯芭。」

其二　陸鯤庭（培）
舍人餐霞姿，冰棱簡遐質。徘徊通蔽閒，懷照識微密。淵玄既鳳舉，神檢自玉立。亮節終不淪（一作渝），榮色自此畢。
【附】
《自靖録考略·陸培傳》引陸培《絶命詩》云：「誰謂朝庭一命輕，行人使節本皇明。春秋官敍諸侯上，周禮班從司馬名。雍國尚慚收采石，荆胥無計泣秦兵。蕩陰徒有湔衣血，烈帝孤臣恨未平。」

其三　侯文中（玄洵）
文中素凝神，含光映四表。達生希豹隱，韜精振鸞嘯。棄魄知逝仙，返魂始探道。淪跡已十年，奄忽名愈曜。
【附】
《明練音續集》録侯玄洵《舟中有懷》云：「静好蘭房忽水居，含烟一葉鏡中如。蕖幃欲待三春足，桂櫂誰知百里餘。雨過滄江眠未穩，風消華燭夢先虚。氍毹乍捲人非遠，髣髴流蘇拂翠裾。」《明詩綜》録夏淑吉《悼亡》云：「蕭蕭鑒元夜，幽室起微涼。眷言念君子，沈痛迫中腸。音徽日以杳，翰墨猶芬芳。靈幃空蕭條，齋奠真荒唐。舉聲百憂集，泣涕不成章。」白堅案：「真荒唐」，《晚晴簃詩匯》作「直荒唐」。《明練音續集》録夏淑吉《悼先夫子》云：「蛺蝶雙飛鬥暮春，艷陽花發鳥聲頻。夜臺亦自知離恨，可念雲清閣裏人。」「清秋渺渺夜雲開，枕簟蕭條鴻雁哀。嘹嚦一聲驚别夢，靈衣彷彿倚粧台。」《淞南詩鈔續編》録甯若生《和荆隱悼亡》云：「燕喜雲和憶舊蹤，芳年行樂太匆匆。聞香簾幕琴書静，得月樓臺笑語通。人並玉壺丘壑裏，才分綵筆黛螺中。祇餘華表魂歸去，夜夜星辰夜夜風。」白堅案：荆隱為夏淑吉之號。甯若生為侯玄汸繼室，淑吉之嫂也。

其四　錢漱廣（熙）
長公湖海人，蘊真任獨往。規檢既高步，機神復中朗。瑩情從所忘，資神匪虚賞。悽惻萬里心，慷慨五湖長。

其五　周上蓮（錫）
孝廉善循默，丘壑資神理。吐論洽雅宗，遺情軌風始。希照素履（一作履素）貞，静觀守玄美。夢寐擬平生，神期竟誰嗣。

懷母詩二首
歸昌失其雄，挾此孤鳳雛。青鳥翩然來，同上增城阿。渴飲瑤池泉，饑餐玉山禾。孤雛巢枯（一作梧）桐，朝夕憂斧柯。西顧千萬里，欲往道路多。枯桐化荊棘，哀鳴當奈（一作如）何。

其二
中庭有玄鶴，絶吭長悲鳴。浮雲爲徘徊，悲風淒以清。一朝入嵩山，餐霞弄石英。翶翔羽客間，九轉得長生。遺雛在樊籠，宛轉多商聲。六翮猶未修，何以萬里征。言念靈鳥質，傷我勞人情。

柬荊隱女兄
余也寡兄弟，獨有賢女兄。周旋襁褓間，恩勤靡與京。殆將罔極齊，豈止手足情。耿耿黄鵠哀，君子徒生平。空房涙如綆（原作緶，誤），睠言撫孤嬰。敦此舅甥誼，何必姬與嬴。今余十六載，狼虎（一作豺虎，一作戎馬）紛縱横。烽（一作生）烟隱蔓草，不見雲間城。相去一葦遙，無由託衷誠。汝也奉慈母，眞詮炳幽貞。五難脱塵網，一視齊（一作順，一作頤）死生。行見大道成，翺翔（一作徬徨）歸太清。
【附】
《明練音續集》録夏淑吉《憶王菴舊遊寄再生》云：「人生聚散本浮漚，回首蒼茫感昔遊。曉露未收花力重，午陰欲定鳥聲幽。聞香小坐忘塵世，步月清言埽舊愁。梅影横斜應似畫，殘英滿地有誰收。」又《重過横雲山懷静維》云：「翠竹丹崖倚碧流，輕橈重撥意悠悠。山靈未許同招隱，畫棟飛雲鎖上頭。」

自歎
功名不可成，忠義敢自廢。烈士貴殉名，達人任遺世。自愧湖海人，卓犖青雲志。雖無英雄姿，自與儔伍異。美人來何遲，景光日云逝。誰不誓捐軀，殺身良不易。百年在一旦，神仙安可冀。榮名復何爲，寂寞千古事。

秋懷六首
祝融避炎陸，金天肅秋駕。玄蟬響高樹，鶗鴂鳴深榭。豐草承露凋（一作零），朱華冒風謝（一作朱華承露凋，豐草冒風謝）。蟋蟀變（一作徧）東榮，素河轉西野。自愧蒲柳姿，奄忽從物化。久視多所悲，疇能竟長夜。

其二
涼風何瑟瑟，吹我遊子顔。歷歷江上林，流蟬鳴其間。浮雲西（一作自）南征，一去何時還。駕舟凌洪波，杖策窮崇山。君子不遑息，小人豫以閒。感激在溝壑，敢念（一作怨）徒旅（一作侣）艱。中夜起百憂，勞人獨長歎。

其三
秋色從西來，風物自淒緊。金飇辭炎暉，玉露戒商（一作霜）軫。鶗鴂薄暮鳴，幽蘭望秋隕。零落在一時，榮華若朝菌。高從巢父棲，下與壺公飲。靜觀百歲間，無名以爲準。

其四
新月鑒我帷，頽陽入人衣。夕霞自相遂，暮禽參差歸。芙蓉舒芳（一作方）渠，髣髴含綠滋。盛時不及採，秋霜來悴之。榮名固有期，恨非少壯時。獨行道路長，遠行恒苦饑。言（一作方）登西山趾，餐彼蕨與薇。

其五
耿耿秋夜光，雲中覯（一作覩）靈匹。漢陰無報章，河陽有棄軛。霧裾（一作帬）結雲環（一作鬟），瓊佩何歷歷。佳期匪綺節，妙會乃涼夕。微露鮮玉枝，輕飇動雕翼。餘光歘欲馳，流景逝已迫。黄姑九秋期，婺女三光隔。髣髴靈駕迴，參差空夜織。

其六
愁人不能寐，羅帳含月光。涼風吹芙蕖（一作蓉），習習生金塘。絡緯鳴參差，瓊露凝玄霜。柔條日以勁，瑤草不復芳。盛衰各有時，憂來浩無方。玄髮忽改白，使我身世忘。

精衞
北（一作惠）風蕩天地（一作芳樹），有鳥鳴空（一作中）林。志（一作尾，一作霧）長羽翼短，銜石隨浮沉。崇（一作棠）山日以高，滄海日以深。媿非補天匹（一本作既無凌風姿），延頸振哀音。辛苦徒自力，慷慨誰爲心（一本此處有「惜哉志不伸，道遠固難任」二句）。滔滔東逝波，勞勞成古今。

夏節愍全集卷四　七言古
青樓篇與漱廣同賦
長安大道平如組，青娥紅粉嬌歌舞。南北紅樓幾院開，行人爭誦平康譜。明鏡春風典鷫鸘，金籠夜月嬌鸚鵡。天涯遊子憺（一作淡）忘歸，畫船處處生簫鼓。有時玉闕朝諸侯，有時金門徵羣流。踏青駿馬驕春陌，滿地楊花拂御溝。醒來錦袖飄（一作探，一作深）歌院，醉後紅牙唱酒樓。少（一作小）婦親陪青玉案，貴人盡脱紫貂裘。燕趙美人顔如玉，兩行珠翠嬌紅燭。翠管銀（一作金）箏太液詞（一作池），鈿蟬金雁（一作雀）邯鄲曲。綺帳初回倚碧鉤，瑶琴欲撫吹金粟。宛轉横敲碧玉釵，娉婷卻買明珠斛。神宗垂拱放官衙，南臺北里七香車。鳳凰對策呼名妓，獬豸彈冠擁狹斜。王孫夜夜珠簾坐，公子家家玉樹花。樓頭檀板憐青綺，巷裏銀燈拂絳紗。三吳年少多遊冶，筵前戲抱當壚者。金錢夜解石榴裠，丹鬉朝翦桃（一作五）花馬。風動雙鬟翡翠床，霜封一片鴛鴦瓦。對月還疑蘇小來，撫琴偏似文君寡。二十年來事已非，不開畫閣鎖芳菲。那堪兩院無人到，獨對三春有燕飛。風簷（一作絃）不動新歌扇，露井横飄舊舞衣。花草朱門空後閣，琵琶青冢恨明妃。獨（一作動）有青樓舊相識，蛾眉零落新頭白。夢斷何年行雨蹤，情深一調留雲跡。院本傷心正德詞，樂府銷魂教坊籍。爲唱當時烏夜啼，青衫涙落江南客。

楊柳怨和錢大揖石
東風初（一作吹）度春江曲，大堤花草參差綠。昨宵烟雨盡傷心，今日鶯花空滿目。有客扁舟迥自傷，一江春水（一作色，一作草）半垂楊。始知啼鳥皆牽恨，不是征人亦（一作也）斷腸。千條深鎖垂芳甸，絲絲盡拂（一作入）行人面。曉氣疑籠汴水堤，春光不散靈和殿。猶想當年全盛時，江南芳景（一作草）駐遊絲。踏青寶馬香車疾，載酒樓船畫槳遲。公子金鞭競相送，五街七市遊塵動。爭看飛絮蕩春風，卻惹落花迷曉（一作小）夢。到今羅綺古揚州，不辨秦灰十二樓。枯柳不知亡國事，乘春（一作青）偏發大江頭。江南江北愁如帶，畫船簫鼓（一作管）知何在。鳷鵲渡頭微雨來，琵琶馬上蒼烟外。斜陽深處草鱗鱗，作客孤帆送遠人。折盡南枝留去馬，迴看北雁滿離津。當日豔陽今在否，獨酌春塘一杯酒。關情鶯囀章臺路，離恨烏啼白門柳。偏逐輕風上下狂，銜來春（一作紫）燕滿空梁。酒杯千古思陶令，腰帶三圍恨沈郎。大道如掌春陽靜，臨流直掛垂（一作蒼）鞭影。黄鸝夜（一作花）雨太液池，白馬春泥景陽井。横笛城頭不忍聽，那堪柳（一作雨）色更青青。可憐脈脈傷情路，最是勞勞贈（一作送）別亭。昨夜春江淨（一作靜）如洗，幾片楊花落揚（一作楊）子。惟有鍾山松柏枝，春陰憔悴為君死。

過横雲山
東郊桃李飛如雪，春風蕩漾江花發。翠閣紅樓水一方，黄鸝紫燕春三月。猶想烟花昔日遊，誰知羅綺今年歇。披衣露下月欲斜，腸斷枝頭杜鵑血。

送人還具區
縹緲峯前東風入，萬頃蒼波芳草濕。一片征帆遠入雲，春水茫茫春月出。黄鸝紫燕參差飛，生烟漠漠柳依依。三月風光腸欲斷，行人何處不思歸。洞庭歸客傷心路，桂楫蘭舟愁日暮。碧草連天欲待誰，疑烟疑霧斜陽渡。送君一闋楊柳春，銷魂客路水鱗鱗（一作粼粼）。知君憑弔鴟夷處（一作去），髣髴吳宮歌舞人。

寄懷子留方二
樅陽突兀射蛟臺，江流九派大孤（一作姑）來。美人娟娟隔春水（一作春水中），徘徊烟霧眞仙才。錦衣寶劍青（一作黄）驄客，千金一諾重顏色。與君頗似肝膽交，風塵四海空相憶。我汝年皆十五餘，江南江北稱神駒。文章一顧雲烟動，自視（一作愧）風流頗不如。王師已報江州捷，上流帆檣如滿月。君家羆虎臥江頭，英姿颯爽眞奇絶。何年六師呼渡河，金支翠華歸東（一作京）都。鳳凰臺下氍毹月，重結高陽舊酒徒。

易水歌
白日蒼茫落易水，悲風動地蕭條起。荊卿入秦功不成，遺恨驪山暮烟紫。昔年此地别燕丹，哀歌變徵風雨闌。白虹翕翕貫（一作冠）燕市，黄金臺下陰雲寒。袖中寶刀霜華重，此事千秋竟成夢。十三殺人徒爾爲，百二河山（一作山河）儼不動。嗚呼！荊卿磊落殊不倫，漸離慷慨得其眞。長安無限屠刀肆，猶有吹簫擊筑人。

博浪沙歌
東海波翻白日動，秦仇慷慨天門慟。倉海先生矢報韓，博浪沙頭風雨闌。祖龍日觀登封還，金泥玉簡嵩高山。道遇沙中鼓椎者，副車決裂龍旂下。此時一呼乾坤震，大索十日神龍隱。秦亡朱組繫子嬰，三户復死韓王成。芒碭五雲天子氣，遇留風雨蛟龍意。垓下烏騅楚霸王，鎬池白璧秦皇帝。嗟乎哉！大讐旣報奇功收，拂衣願從赤松遊。英風颯爽滿天地，素書三卷在人世。

南越行送人入閩
古南越，武夷太姥神靈穴。蒼茫八柱倒江河（一作湖），沆漭三桑扶日月。況值中興定鼎還，龍趨虎躍參差間。誰人奇遇君臣際，不願追隨供奉班。知公意氣一世無，當時寄興眞龍雛。聖意九重方玉汝，天恩一命執金吾。五侯爭逐眞人意，白璧黄金富門（一作民）第。萬歲蓬萊舊羽林，五雲驃騎新司隸。此去長風度滄澥，天吳海若朝宗會。爲送鄂君青翰舫，翻思漢帝金根蓋。浮雲何事盡南征，濛濛行在不勝情。第一樓爲龍虎闕，內三山作鳳凰城。五年客邸曾遊所，別來風景殊今古。春城烟霧入樓臺，曉日雲霞動旗（一作金）鼓。此日東風送客塵，車如流水水鱗鱗（一作粼粼）。點君兩袖霜華涙，倘憶羈遲異國人。

賦得王叔明武夷春色圖送閩人（一作送人還閩）
黄鶴山樵高臥起，落筆雲烟千萬里。畫作武夷春色圖，七十二峯烟霧裏。登山臨水送將歸，悲莫悲兮生別離。芳草連天明月出，空山落照白雲微。故人辭我南天去，海東雲接漳江樹。錦樹飛花把酒時，綠楊歸路傷心處。茫茫異域送（一作遠）南征，兩涙如絲生（一作送）別情。武夷空翠如天際，夜夜隨君夢裏行。

寄后張
千山萬山芳草生，千樹萬樹黄鸝鳴。汝為高堂不得來，我爲高堂不得行。寂寞音書竟塵土，昨聞後江新被（一作破）兵。欲眠不眠愁夜半，横笛參差三兩（一作兩三）聲。

蔣生南行歌
與君自别新寧邸，世事渾如翻掌異。馬江潮入大王風，旗山雲作眞人氣。我子風流世所知，南瞻天闕更驅馳。九死不回歸國意，百年重見中興時。登山臨水車塵絶，海水天風恨離别。飛飛征雁五溪雲，行行立馬三（一作吳）山月。離亭尊酒白雲飛，送子終宵露（一作淚）滿衣。啞啞烏啼飛上屋，參横斗轉星河稀。
【附】
《國朝松江詩鈔》録蔣平階《寄王玠右名世兼問韓閔二子》云：「連輿高謝五湖東，别恨年年寄塞鴻。世上幾逢青眼客，吾曹應乏黑頭公。飯牛夜度柴桑月，聽鶴秋髙薜荔風。猶有鹿門賓主在，不妨蹤跡且飄蓬。」《支機集》蔣平階《小重山》云：「憶别吳宫年又年。雁來音信斷，夢空還。孤舟江上客衣單。中宵立，斜月照刀環。　　曉鏡掩屏山。幾回青眼倦，不堪看。强開愁黛為誰歡。傷情切，紅雨洒江天。」

故宮行
朝登建康城，暮宿丹陽道。黄塵落日大江流，紫陌微寒故宮草。故宮烟雨動新愁，華屋參差成古邱。當時羅綺三千户（一作樹），何處鶯花十二樓。六代繁華如在眼，眞龍不動河山轉。春光縹緲景陽宮，月色徘徊芳樂苑。細雨深宮花落遲，輕風合殿香飄遠。花香十里到平康，莫愁歌舞冶遊郎。俠少盡騎青絡馬，交遊爭繄紫羅囊。鴛鴦兩兩芙蓉沼，鸚鵡雙雙玳瑁梁。一朝景物如反掌，富貴風流竟長往。玄武池邊暮雨來，朱雀門前春草長。美女琵琶塞上行，綺構雲連空復情。行人夜雨烏衣巷，歸雁秋風白下城。登臨千載空回首，陳井梁宮竟誰有。遊鹿爭銜上苑花，流鶯自囀臺城柳。臺城下接孝陵西，無限枝頭烏夜啼。楊花風起過江去，薄暮如烟滿大堤。

送偉南南行兼訊王玠右
壯士賦無衣，孤舟入翠微。南風渡南海，帆上白雲飛。吳淞（一作松）江上浪花白，故人分手涙沾臆。海天飛盡故鄉雲，惟見蛟關暮山碧。去入長空疾似無，平津東閣紫雲扶。策馬爭看紅靺鞈，駕舟欲釣紫珊瑚。羨爾千金生意氣，芙蓉闕下空羣驥。赤城梁外見王生，幸君道復殷勤意。
【附】
《國朝松江詩鈔》録王光承《家君挂冠避地董村剡東之僻者也侍行》云：「此地稱奇僻，緣崖上碧空。弟兄千里外，父子萬山中。野店龍王井，深林虎倀風。家君偏嘯傲，不肯泣途窮。」

長歌
我欲登天雲盤盤，我欲御風無羽翰。我欲陟山泥洹洹（一作丸丸），我欲涉江憂天寒。瓊弁玉蕤珮珊珊，蕙橈桂櫂（一作楫）凌迥瀾。澤中何有多紅蘭，天風日暮徒盤桓。芳草盈篋（一作筐）懷所歡，美人何在青雲端。衣玄綃衣（一作兮）冠玉冠，明璫垂絓乘六鸞。欲往從之道路難，相思雙淚流輕紈。佳殽旨酒不能餐，瑶琴一曲風中彈。風急絃絶摧心肝，月明星稀斗闌干。

題曹溪草堂壁
崑山之陽谷水陰，其中青翠深沉沉。美人結廬在何許，松花濛濛翠微雨。曹溪九折抱烟扉，草堂天半白雲飛。挾策盡為門下士，登壇半是里中兒。風塵四海事戎馬，角弓寶劍珊瑚把（一作弝）。新堤桃李爭春風，連錢駿馬桃花紅。江頭義師黄石法，門前健兒水犀甲。壯遊不讓五陵豪，酒酣却笑三河俠。誰知頃刻雲雨翻，死生漂泊烟波間。舊時部曲尊前散，昔日烟花夢裏攀。沈沙一死千虹氣，遺恨哀哀蓼莪廢。何地重開北海樽，無人更洒西州淚。珠履三千食客稀，玉盤十二齊盟悔。我今亡命滄海（一作江）遊，何年佩刀成報仇。惟有園中雙白雀，日日曹溪沙上啄。啄魚不得簌簌飛，飛入園中啄紅藥。
【附】
《閨秀詩話》録夏淑吉《二月雨雪同静維昭南棲止曹溪忽得疁城家信即事感懷兼寄再生》云：「尺素頻傳慰草萊，謝庭非復舊池臺。彤雲未許蛟龍奮，琪樹寧辭鸞鶴來。黃竹歌聲遥彷彿，玉壺風色好徘徊。梅花深處無人到，脈脈心期更幾回。」《國朝名媛詩繡鍼》録夏惠吉《二月雨雪同靜維棲止曹溪並美南姊作》云：「天涯風雨雁飛鳴，雨雪相依倍有情。點點遠山寒玉映，層層深樹夜珠明。論心此日歎方洽，惜别他時感又生。便欲隨君愁未得，梅花香夢隔蓬瀛。」

霸圖
清角一聲秋色裏，玄霜白荻將軍壘。紅旗半掩轅門紫，落口餘皇（一作黄）鼓不起。英雄霸圖今已矣，醉攜吳鉤爲君死。

翠華篇（此追紀聖安皇帝北狩作也）
胡馬如雲動地來，御舟太液採蓮回。玉腕蛾眉遲不動，金鞭鐵騎暗相摧。九門龍馬（一作駟）夜銜勒，魚鑰沈沈淨（一作靜）如拭。平旦千官上殿來，螭頭羽扇無消息。白鷺洲邊駐綵旌，鸞輿已幸靖南營。胡姬吹笛眠金殿，漢將降戎到石城。紫騮十萬胡兒獵，孝陵草木青烟歇。芳樂苑中啼鳥稀，景陽宮外行人絶。綠沉重甲右賢王，將軍匹馬來相當。獨壘天清（一作青）江月白，孤城戰苦陣雲黄。烏啼城頭風簌簌，八千子弟帳下哭。君王銜璧出轅門，落日悲風滿姑孰。鮮卑黄鬚奏凱歸，烏丸朱組受降回。秦淮渡頭父老泣，閣道車中帝子悲。殿前匍匐三頓首，明駝快馬追風走（一作手）。兩行紅粉舊宮人，健兒折盡臺城柳。一輛軺車翠華北，黄河東流聲淅淅。愁絶風塵（一作雲）不敢言，江南天子黄龍客。漢宮佳麗抱琵琶，皓齒紅顔塞上沙。最憐齊殿金蓮步，恨殺陳宮玉樹花。桑田碧海須臾改，歌舞流光不相待。夢到當年羅綺場，鍾山半落斜陽外。

蘆花篇
去時蘆葉碧如染，歸時蘆花滿江轉。亂逐輕風薄暮飛，細飄曲水凌波淺。頗類瀟湘放逐臣，翻似江湖羈旅人。王孫東去愁（一作怨）芳草，公子西歸採白蘋。當年羅綺秋光冷，一聲芳（一作蘆）管江天靜。到此風塵客子心，空留霜月蘆花影。雁聲嘹唳寒江白。漁舟古渡吹横笛。烏啼月落涙（一作霜）滿衣，秋水連天獨歸客。

明妃篇（一作曲）
紅粉三千貌不同，傾城不買畫圖工。夜夜秋光長信殿，年年春色未央宮。忽聞詔選賜匈奴，絶代良家請嫁胡。錦袖乍嬌紅靺鞈，金井長辭玉轆轤。如花慷慨違金闕，紫臺薄命音塵絶。環珮朝辭漢殿雲，氍毹夜舞交河雪。寶馬行行歸朔漠，酒酣還奏宮中樂。單于帳裏月華高，燕支山下花光薄。銀箏錦拍按琵琶，一代紅顔絶塞沙。待生青冢愁中草，始信（一作憶）昭陽夢裏花。

雪後懷后張子韶
猶憶去年大會時，雪花紛紛飛滿席。夜半狂呼白玉卮，酒酣醉倚黄金勒。當墟對酌睨文君，露頂沉杯呼阮籍。誰知三月春風寒，依然五夜瑶華白。當年結客少年場，盡是窮途行路客。黄雲片片軒轅臺，瓊樹枝枝長安陌。華堂空餘絲竹音，雲山不辨風塵色。有客孤燈迥自憐，敝裘百結無人識。梅花未落玉除寒，柳絮深飛珠簾隔。為問他年桂樹枝，顧王二子嘗（一作長）相憶。

北風行
北風蕭蕭天地動，閶闔不開雲欲凍。千里空來蜀國魂，孤臣獨有蒼梧痛。鼎湖不見飛蒼龍，阿閣何時棲赤鳳。鳷鵲灰沉碧瓦寒，芙蓉塵滿金鋪重。忽聞殿上大長秋，云是先朝老供奉。紫衣兩袖淚痕斑，奉詔新陵望祭還。去年今日香烟合，此地他鄉玉盌殘。邸地洛陽新俎豆，陵園天壽僅雲山。錦袍灼爍君王語，麥飯淒涼帝子顔。萬年枝上春何處，三雲殿前夜未闌。憶昔群臣齊上殿，稽首稱觴賜華宴。至今蔓草委金根，空餘明月遲芳甸。西陵盛姬魂已寒，南浦湘君淚如霰。蕭條陵樹落空巖，慘淡宫花閉深院。百官俯首盡傷心，萬姓深山齊掩面。嗚呼！蘭膏桂火何氤氲，石城高映流層雲。元戎誰度黃河曲，前驅不合漁陽軍。獨望新陵一抔土，猶留宿草雙龍文。故國臨風吹霜雪，當年薄海歌南薰。回首燕山舊宫闕，先皇十載獨殷勤。

放歌贈吴錦雯兼訊武林諸同志
天風一吹海波立，錢塘東去錦湍急。片片春帆細雨中，西泠曉發西興入。憶昔當年遊武林，布帆絲纜清江深。畫船簫鼓卧涼月，朱樓烟霧生秋陰。此時年纔五六許，但覓梨栗未解語。便知天下有吳生，西陵花月風騷主。先公風表漢三君，珠履三千晝掃門。逢人便下南州榻，滿座還開北海樽。吳生此時席中見，十載神交空半面。援筆千言凌紫霞，元龍湖海人人羨。那知一别三年來，閶闔不開（一作知）生塵埃。荆榛古殿銅駝卧，弓劍荒陵金雁哀。抱石千秋葬魚腹，王裒泣血羊曇哭。屠簫猶解問夷門，衣冠半已（一作亡）更胡（一作戎）服。風塵相遇客為家，齊拂雙龍劍上花。埋名同隱屠羊肆，忍死須臾博浪沙（一本無此二句）。華堂明燭良宵會，金樽斗酒離人醉。醉裏論心敢放歌，夢中分手還流淚。幾回憑弔舊山河，形勝蕭條可奈何。伍胥祠前暮潮滿，蘇小墓邊秋（一作春）草多。嗚呼！陸郎玉樹埋黄土，小陸風流隱屠賈。柴生賣藥不二價，徐子披裘鬻五羖。君歸有語幸相傳，忘憂長向酒家眠。今年白社相招處，回首黃壚竟惘然。悲歌卻話先朝事，抗眉休負生平志。乘風一尋倉海君，歸來訪汝吴門市。

細林野哭
細林山上夜烏啼，細林山下秋草齊。有客扁舟不繫纜，乘風直下松江（一作城）西。却憶當年細林客，孟公四海文章伯。昔日曾來訪白雲，落葉滿山尋不得。始知孟公湖海人，荒臺古月水粼粼。相逢對（一作相）哭天下事，酒酣睥睨意氣親。去歲平陵鼓聲死，與公同渡吳江水。今年夢斷九峯雲，旌旗猶映暮山紫。瀟洒秦庭涙已揮，髣髴聊城矢更（一作已）飛。黄鵠欲舉六翮折，茫茫四海將安歸。天地跼蹐日月促，氣如長虹葬魚腹。腸斷當年國士恩，翦紙招魂為公哭。烈皇乘雲御六龍，攀髯控馭先文忠。君臣地下會相見，涙洒閶闔生悲風。我欲歸來振（一作生）羽翼，誰知一舉入羅弋。家世堪憐趙氏孤，到今竟作田横客。嗚呼！撫膺一聲江雲開，身在羅網且莫哀。公乎公乎爲我築室傍夜臺，霜寒月苦行當來。

吳江野哭
江南三月鶯花嬌，東風繫纜垂虹橋。美人意氣埋塵霧，門前枯柳風蕭蕭。有客扁舟涙成血，三千珠履音塵絶。曉氣平連震澤雲，春風吹落吳江月。平陵一曲聲杳然，靈旗慘淡歸荒烟。茫茫滄海塡精衞，寂寂空山哭杜鵑。夢中細語曾聞得，蒼黄不辨公（一作分）顔色。江上非無弔屈人，座中猶是悲田客。感激當年授命時，哭公清夜畏人知。空聞蔡琰猶堪贖，便作侯芭不敢辭。相將洒涙銜黄土，築公虚冢青松路。年年同祭伍胥祠，人人不上要離墓。
【附】
吴易《吴長興伯集》《浪淘沙·臨刑絕命》云：「落魄少年場，説霸論王，金鞭玉轡拂垂楊。劍客屠沽連騎去，唤取紅妝。　　歌笑酒罏旁，筑擊高陽，彎弓醉裏射天狼。瞥眼神州何處在，半枕黄粱。」「成敗判英雄，史筆朦朧。興吳霸越事匆匆。畫墨凌烟能幾個，人虎人龍。　　雙髩酒杯中，身世萍蓬。半窗斜月透西風。夢裏邯鄲還説夢，驀地晨鐘。」

夏節愍全集卷五
	五言律詩
武塘元日和篆鴻
故鄉東望遠，客裏度新年。霧隱江花發，烟深戍柳眠。青樓空十二，白髮竟三千。漢國河山在，春風若箇邊。

花朝約漱廣遊鄒仲堅園亭阻風雨有作
欲渡芳洲去，蒼茫迥不通。樹迎神女雨，花避大姨（一作王）風。隔水同千里，浮雲合九峯。王孫愁日暮，春草碧烟中。

寒食掃墓
遺恨荒原綠，東風閶闔開。龍蛇知火息，鴻雁及春回。芳草新烟積，輕花（一作風）舊雨來。王裒私（一作初）教授，長起蓼莪哀。

偶見荆隱舊莊殘英未落餘露泫然賦示武功
舊日風流地（一作風光第，一作風光地），園亭（一作林）日夜開。金樽移草（一作遺林）木，綺席隱莓苔。西苑（一作院）三春靜，東風（一作林）百鳥哀。輕花偏不落（一作殘花猶未落），如待玉人來。
【附】
《夏節愍全集》此題下錄夏淑吉《移居舊莊》：「四海盡風塵，桃源欲問津。風來香入座，月靜錦成茵。花鳥酬知己，雲山待主人。王孫歸去後，春色到東（一作南）鄰。」《夏節愍全集》附録侯檠《酬别徐介白》云：「滄江倚櫂且高歌，遊子銜杯意若何。亂後飄零親戚少，天涯蹤跡別離多。已悲楊柳愁中折，況遇賓鴻客裏過。握手相期須努力，風塵十載莫蹉跎。」《淞南詩鈔合編》録侯檠《奉和掌亭叔父舊莊雜感》云：「風塵飄泊歲云殫，遠客思歸振羽翰。歡笑卻從愁裏得，門牆猶似夢中看。還家幸免窮途哭，容膝翻悲行路難。喬木依然成故國，數年前是舊長安。」「草廬初構水雲間，卻憶東西互往還。春酒筵前飄素髮，綵衣堂上侍蒼顔。九京淚灑風塵際，五載神傷俯仰間。寂寂江干時獨立，髫年樂事不堪攀。」「轉眼興亡歎劫灰，田園松竹一徘徊。縱空冀北求良馬，甘向山陰作散材。高士已從駒谷隱，遺民詎為鶴書催。三槐檻外憑誰植，五柳門前且自栽。」「神州幾處起烽烟，摇落孤村集衆賢。海島魚龍愁極目，蘇臺麋鹿恨當年。清狂阮籍頻浮白，寂寞侯芭學草玄。家國事殊同感慨，樽前投筆一淒然。」

偶與昭南女弟談懷荆隱女兄
不堪春色（一作已）盡，卜宅到江潭。空谷傳三隱（余號小隱，昭南號蘭隱），名閨美二南（荆隱字美南）。占風知少女，鬭草佩宜男。遥憶大姑處，天花動草庵。
【附】
《今詩粹》録夏惠吉《中秋見月憶姊妹還家之約》云：「千門夜色映清河，萬里潮聲起白波。玉露新凋梧影薄，清風遥送桂香多。故園空有三秋約，荒徑難逢一雁過。兩地相思同此恨，好憑朗月寄離歌。」又《重陽前有懷女兄》云：「蕭蕭風景近重陽，愁見南飛雁數行。萬里寒烟秋色老，滿空新月露華涼。山前落葉還吹帽，籬下催花好舉觴。姊妹天涯相憶處，茱萸未插幾迴腸。」

留别
與汝三春别，離亭奏管絃。鶯啼芳草外，燕乳落花前。殘杏飄紅雨，垂楊隱綠烟。年年愁滿地，此去更淒然。

晚眺有憶
不繫扁舟久（一作去），登臨涙滿纓。暮雲山外斷，春水月中平（一作明）。蔓草雲間戍，輕烟海上城。佳期空冉冉，遲暮若爲情。

登樓
極目兵戈際，登樓暮轉哀。月明揚子渡，江鎖越王臺。歸鳥衝林起，輕烟隔岸開。五雲飛不盡，知是帝鄉來。

杖策
杖策獨行吟，悠然思故林。雨來千樹暗，日落九峯深。寂寂荒烟草，迢迢起暮陰。曹溪何蕩漾，猶有白雲心。

夏日雜作四首
五月池塘好，幽欄木槿開。羽觴飛乳燕，銀甲坐新苔。黄鳥樽前換，青山雨後來。遠人期未至，日暮獨登臺。

其二
歲華忽已半，歸國計何如。落日低秦望，青山入禹餘。滄波空際遠，天闕望中虚。自恨浮生拙，臨風欲羨魚。

其三
花草醉酴醿，江山恨别離。浮家隨白鷺，行野聽黄鸝。片雨征帆入，孤雲遠樹移。瑶琴流水意，誰是古鍾期。

其四
烟水寄輕舠，傷心正鬱陶。朱霞江草動，春雨石華高。行似思鱸鱠，名猶愧鳳毛。五湖風色好，愁絶水滔滔。

重過曹溪
暮（一作蒼）雨灑（一作麗）空林，黄鸝自好音。未申歸國意，徒有報君心。戰伐青山在，風塵白髮侵。曲江如有意，髣髴翠微岑（一作翠華陰，一作翠微深，一作翠微陰）。

對月憶南行者
自拜南州使，清光幾度看。滄洲天際晚，芳草月中寒。屬國思歸漢，嫖姚擬築（一作策）壇。不知江上雁，何日到長安。

送友北行
故國江山在，孤臣意若何。滄江驚白髮，芳草渡黄河。汝自懷裘馬，余還恨斧柯。高皇豐沛地，愁絶大風歌。

軍中有作（一本無軍中二字）
漢家程不識，刁斗拂胡霜。青翰依藩伯，彤箴愧省郎。涼飇歸細柳，旭日自扶桑。湖海多豪氣，幽懷兩不（一作未）忘。

得漱廣訃
忽得胥塘訃，傷心自白頭。龍蛇千古夜，猿鶴萬山秋。閔亂劉琨恥，招魂宋玉愁。無情天目水，不解向西流。

同恂如因培兩外兄舟宴寄别鑑開家舅
入幕思投筆，沽衣愧請纓。盤龍呼入陣，公瑾笑談（一作論）兵。烟樹連雲羃，江潮弄月生。一聲離笛晚，無限渭陽情。

卽事三首
復楚情何極，亡秦氣未平。雄風清角勁，落日大旗明。縞素酬家國，戈船決死生。胡笳千古恨，一片月臨城。

其二
戰苦難酬國，仇深敢憶家。一身存漢臘，滿目盡胡沙。落月翻旗影，清霜冷劍花。六軍渾散盡，半夜起悲笳。

其三
一旅同仇誼（一作義），三秋故主懷。將星沉左輔，卿月隱中台。東閣塵賓幕，西征愧賦才。月明笳鼓切，今夜為誰哀。

歸途夜泊
谷水重遊地，悠悠獨此心。落星依古戍，斜月半幽林。客散夷門市，愁深凙畔吟。夜闌人語靜，倚檻露沾襟。

送杜于皇歸故郢
分手金陵道，相逢倍黯然。鶯啼楊柳岸，人在木蘭船。客路三千里，征衣十二年。計程歸夏口，明月兩回圓。

旅夜聞雁
旅館（一作客）孤燈夜，愁吟步玉墀。秋風人去後，烟水雁來時。暮嶺歸雲斷，寒沙落月遲。平生湖海意，三繞向南枝。

哭吳都督六首
星隱中台坼，天高北斗斜。陣圖傳鸛鶴，戰地隱龍蛇。故壘虚寒月，靈（一作雲）旗捲暮霞。五湖風雪夜，尊酒哭平沙。

其二
幕府歸何地，孤臣血未乾。杜鵑江月苦，精衛海潮寒。烟草空殘壁，雲山舊築壇。孟嘗賓客散，齊鋏爲誰彈。

其三
知己功名盡，傷心叩九閽。餘光留日月，遺恨滿乾坤。湖海門生誼，荊榛國士恩。滔滔江水闊，萬里獨招魂。

其四
丞相門誰掃，公孫閣不開。白龍千古恨，黄犢幾人哀。江海猶生氣，風塵未盡才。雲（一作靈）旗排浩蕩，毅魄獨歸來。

其五
野哭樵蘇徑，浮家戰伐年。畫圖空（一作傳）督亢，虛塚像祁連。白草荒春月，青燐大澤烟。漁燈明兩岸，猶是水犀船。

其六
感交悲故吏，繞指痛孤臣。有客留滄海，無人哭壽春。王孫城下飯，公子屬車塵。知己今誰報，高歌泣鬼神。
【附】
《天啓崇禎兩朝遺詩》録葉紹袁《哭吴日生》云：「南陽奇士著漁陽，大廈將興隕棟梁。八陣未能殲舍鼠，三軍曾亦殪天狼。江山墜冷千秋月，冠劍飛殘九日霜。忠武祠前今日淚，斷橋回首憶孫郎。」

避地四首
世事竟如此，悠然歸我廬。飛花三畝宅，落葉半牀書。遠岫横雲斷，空江積霧虚。太玄空寂寂，誰是子雲居。

其二
飄零生計薄，家在太湖西。夜月歸三隱，春風動五噫。閒庭雲不到，芳樹鳥先啼。應有避秦地，行人路已迷。

其三
曲徑花何處，芳樽酒不空。明霞封谷口，落日滿山中。入市逢梅福，遊仙訪葛洪。滄浪何地穩，晞髮問牆東。

其四
枕中何所有，寂寞註黃庭。何日非沉醉，誰人忌獨醒。乾坤雙眼白，江海一帆青。浩蕩馴魚鳥，輕鷗立暮汀。

寶帶橋二首
寶帶橋邊泊，狂歌問酒家。吴江天入水，震澤晚生霞。細（一作綺）纜迎風急，輕（一作春）帆帶雨斜。蒼茫不可接，何處拂靈槎。

其二
連天芳（一作青）草青，極浦獨揚舲。歸雁舟前落，愁人夢裏聽。花光明曉霧，波（一作潭）影亂春星。欲訪靈威穴，孤帆入洞庭。

都會八詠
其一　順天
舊時雙闕曉，陰雨翠華來。白玉螭頭仗，黃金駿骨臺。宫雲浮睥睨，殿月（一作日）鎖（一作銷，一作隱）莓苔。太液波翻後，魚龍夜夜哀。

其二　應天
吳楚茫茫盡，神靈日暮趨。大江春水闊，京口夜雲虚。芳草三山恨，斜陽六代餘。孝陵回首處，慘淡斗牛墟。

其三　西安
無限章臺柳，行人幾度攀。秦城（一作人）空四塞，漢殿鎖三關。荒草龍蛇囿，浮雲虎豹閑。雁飛銀海瀉，千古恨驪山。

其四　開封
豫州千里國，京闕萬年宫。北雒周謨重，東都漢賦（一作武）雄。梁園秋竹雨，漳水夜臺風。歌（一作鼓）舞西陵歇，黄河落照中。

其五　臨淄
青兗名藩地，臨淄十萬都。秦碑沉古壁，魯殿入平蕪。日觀春縹緲（一作綿渺），天門晝有無。黃河如帶白，千里自模餬。

其六　太原
高接天關險，恒山入晉難。黄雲知塞近，白草入春寒。龍首河三折，羊腸路九盤。長垣欣（一作吹）不落，寳劍為誰彈。

其七　成都
巴子三迴國，成都萬里橋。雙江春浦漲，一帶曉天遥。青鳥高唐雨，黄牛灎澦潮。升沉虚（一作空）寂寞，卜市竟蕭條。

其八　武林
錢塘佳麗地，楊柳露新條。吴越分烟樹，江山擁絳霄。月明蘇小墓，風怒伍胥潮。滿眼滄波急，旌旗鎖寂寥。

秋夜感懷
登樓迷北望，沙草没寒汀。月湧長江白，雲連大海青。征鴻非故國，横笛起新亭。無限悲歌意，茫茫帝子靈。

元日大霧二首（丙戌）
萬里河山氣，蒼茫霧不開。忽逢三朔至，疑有百靈哀。漢日分南極，胡沙隱大台。回中春色滿，想像翠華來。

其二
漠漠蒼龍闕，黄雲迥不收。去年今日事，此地昔人愁。鳥雀朝三殿，風塵辨九州。扶桑新氣象，玉冕拜通侯。

人日懷舒章
帝京胡（一作戎）馬暗，人日故人違。御柳金堤是，宮花玉燕非。傷心子山去，何日少卿歸。猶憶河梁别，春風涙滿衣。

别雲間（以下十首《南冠草》）
三年羈旅客，今日又南冠。無限（一作恨）河山（一作山川，一作山河）涙，誰言天地寬。已知泉（一作前）路近，欲别故鄉難。毅魄歸來日，靈旗空際看。

拜辭家恭人
孤兒哭無涙，山鬼日為鄰（一作聚為燐）。古道麻衣客，空堂（一作幃）白髮親。循陔猶有夢，負米竟誰（一作無，一作何）人。忠孝家門事，何須問此身。

寄内
憶昔結褵日，正常擐甲時。門楣齊閥閲，花燭夾旌旗。問寢譚忠孝，同袍學唱隨。九原應待汝，珍重腹中兒。

寄荆隱女兄兼武功侯甥
門閥推江左，孤忠兩姓全（一作傳）。十年黄鵠咏，三載蓼莪篇。愧負文姬孝，深爲宅相憐。大仇俱未報，仗（一作賴）爾後生賢。

柬（一作簡）半村先生
樂令竟如（一作若）此，王郎又若斯。自羞（一作遙知）秦獄鬼，猶（一作盡）是羽林兒。月白勞人唱（一作大江夜），霜空毅魄悲（一作二卞祠）。英雄生（一作先）死路（一作際），却（一作一）似壯遊時。
【附】
《天啓崇禎兩朝遺詩》錄錢栴《獄中七夕口占》二首云：「月朗風和正綺宵，天河不比故鄉遥。雙星若識人間事，也是淒然未渡橋。」「兩地淒涼聚此宵，長江千里客愁遥。家中瓜果無情列，忍自穿針看渡橋。」《夏節愍全集》卷六《西華門與同難諸公待鞫》一首後附録錢栴《七夕獄中作》云：「對泣南冠度綺宵，江鄉千里客愁遥。雙星若識人間事，也定淒然罷鵲橋。」《獄中雜詠》云：「衣冠不與昔時同，赭服蒙身敢怨恫。鄒子著書難自訟，江生有啓更誰通。今知獄吏真稱貴，却笑纍囚尚自雄。故里秋花應寂落，不堪嫣嫵笑西風。」《次李遠貞天字韻》云：「數月羈囚還自憐，無何又屬暮秋天。幾年閣筆留都賦，今日哀吟澤法篇。易水久寒悲燕匕，廣陵中絶泣嵇絃。空庭欲落如無葉，瘦影離離雜晚烟。」《送友歸里》二首云：「閉户經年一静人，因余羈繫動征塵。江潮六月輕千里，秋露三山蒙幾晨。君影已隨南雁渡，余心獨向夕陽嚬。此身不逐江山改，好向睢陽去卜鄰。」「我因名義一身傾，君為交情獨遠行。自是魯連真静士，不令馮雍遂輕生。堦前雙玉春温潤，室内孤琴寒澗清。約略歸途須幾日，籬邊猶有未殘英。」《槜李詩繫》録錢栴《就訊次黃觀只韻》云：「興亡千古恨，七尺死生身。北市新戎首，西山久餓民。赤衣長短著，丹筆重輕掄。何物盈庭列，囂音雜馬塵。」《三訊次黃觀只韻》云：「幾番鈎織苦，余始得為人。霜雪完朋友，風波慰主臣。不辭張四面，但願歷千春。泉路多同好，何須更卜鄰。」《入獄》云：「三旬相習鐵琅當，今日還來住福堂。就格袁忠争學范，釋囚鍾意愧非房。同牆盡是飢寒侣，新案偏多王謝郎。不望遣還棲歲暮，受經願歷幾寒霜。」

聞大鴻仲熊訃
叩閽應有路，兄弟竟齊遊。盱眕（一作肝膽）同時盡，襃融一日收。黄壚人已變（一作去），清涙夢（一作客）中流。如赴增城約，停驂待楚囚。
【附】
《天啓崇禎兩朝遺詩》録顧天逵《丁亥元旦次侯納言廣成先生韻》云：「草野衣冠自覲天，輪囷蕭索五雲聯。家如宗國當興復，人比喬枝閲歲年。漸近日長思遠步，尚餘風急畏春眠。同符二后重光日，紀瑞青陽有頌篇。」
又《次前韻呈家大人》云：「亂離相見感皇天，一室椒花也接聯。夫子志存歸漢日，兒曹心痛在秦年。崎嶇白髮逢春秀，隱約青燈抱節眠。稽首南師清故闕，拾遺重賦武功篇。」

毘陵遇轅文（一本作毘陵道中別宋轅文）
宋生裘馬客，慷慨故人心。有憾留天地，爲君問古今。風塵非昔友，湖海變知音。洒盡窮途淚，關河雨雪深。

被羈待鞫在（一本無在字）皇城故内璫宅
孤臣魂已斷，況復見長安。歌舞愁雲散，池臺落日寒。重來中貴宅，空掛侍臣冠。一片銀鐺影，還同劍佩看。

御用監被鞫拜瞻孝陵恭紀（一作記）
城上鍾山色，松杉落翠微。朝光羣鳥散，暝色二龍飛。壁月沉銀海（一作浦），金風翦玉衣。孤臣瞻拜近，泉路奉恩輝。

七夕步蠡水先生韻
忽然秋滿地，愁裏度良（一作芳）辰。有酒還同醉，無衣豈獨貧。月明河鼓動，露落海閭新。欲就君平卜，升沉數未真。
【附】
《天啓崇禎兩朝遺詩》録劉曙水《水鄉詞》四首云：「越江回首已無家，傍水遺風似落花。静夜香山長恨曲，不教羯鼓亂琵琶。」「桑下瞿曇不宿三，飄流亦解破癡貪。昨宵襆被梅灣北，今日移颿謝港南。」「淚落無端髩髮秋，月明難散海天愁。玉濤銀浪中宵静，疑入瀟湘咽不流。」「梳雲掠月傍誰看，鏡裏雙眉即漢官。莫道野人宜散髮，竹皮須正我家冠。」

	五言長律
代人贈鎮府
頒封周正朔，承制魯元年。再造由人力，中興賴（一作獨）爾賢。山河分爵土，嵩岳任藩宣。德以君臣協，才非文武偏。六鼇還鎮澥，八柱獨承天。日月雙珪合，乾坤一氣懸。上公分劍履，大將駐旌旃。外宅三千隊，中軍百六（一作八百）掾。鮫皮横海節，犀炬伏波船。金角催（一作吹）鳴鼓，牙旗滿控弦。帆圍江月小，陣闊海雲連。每御黄龍出，齊歌朱鷺旋。禹餘糧載圮，秦望石生烟。鎮海遥通蜀，藩封直到滇。投醪（一作膠）均下伍，彈鋏满中涓。位在通侯長，身爲諸將先。如雲起（一作指）吴越，指日度幽燕。渤海宜銘石，狼胥更策鞭。扶桑扶日上，大樹大風前。陰雨膏羣姓，晞陽被九泉。元功存社稷，遺澤在山川。方叔基常武，言歌江漢篇。

夏節愍全集卷六　七言律
讀陳軼符李舒章宋轅文合稿
十五成童解章句，每從先世託高軒。庾徐别恨同千古（一作里），蘇李交情在五言。雁行南北誇新貴，鷁首西東憶故園。獨有牆頭憐宋玉，不聞九辨弔湘沅。

春興八首同錢大作
上苑東風試早鶯，故宫依舊百花明。江帆入鏡移瓜步，胡（一作朔）馬如雲走石城。金鼓平陵憐翟義，旌旗滄海葬田横。傷心終夜看牛斗，醉把吴鉤萬里行。

其二
自憐十載誤儒冠，獨釣滄波行路難。雨後新花宜夜醉，月中寶劍試春寒。臨江烟樹分吳壤，隔岸旌旗擁漢官。聞道扶桑天子氣，何人不向五雲看。

其三
池塘楊柳綠陰垂，烟雨飛花满院悲。三月曉迷吴苑路，萬年春静禹陵碑。江潮夜夜呼精衞，草樹山山哭子規。最是關情無限恨（一作意），胡笳偏向月中吹。

其四
谷口桃花何處繁（一作是），武陵猶有避秦源。江頭采葛供勾踐，堂下幽蘭祭屈原。春夢卻隨千里雁，夜愁不斷（一作散）萬山猿。今年寒食昌平路，蔓草東風十四園。

其五
萬頃滄江未卜居，風塵生計問樵漁。錦帆寂寞吴趨曲，石室淒涼越絶書。回首故鄉春夢裏，傷心荒草夕陽餘。南朝鐘磬三千界，一帶蒼烟散紫虚。

其六
河山風景涙堪揮，江上傷心對夕暉。蜀道盡悲諸葛死，漢家猶望少卿歸。五湖義士蓮花劍，七郡良家柳葉衣。結客少年情不淺，平林裘馬放春圍。

其七
建業河山萬里遙，烟波天際出金焦。星辰夜隱移南極，江漢春翻鎖北條。羽獵自高京口樹，鶯花不度廣陵潮。琵琶馬上愁胡語，青塚年年恨未消。

其八
片帆春色满江湖，震澤神靈動有無。曉氣横開連百粤，晴光迥落見三吴。飄零烟雨招漁父，躑躅風塵問酒徒。知爾中宵沉醉後，清（一作寒）霜長嘯拂伊吾（此首兼贈漱廣）。

錢長孺三春臥病合卺而起詩以嘲之（王本題下有偣字，或長孺名也）
九天環珮石榴裙，翠幌妝樓謁細君。花入珠簾紅雨過，香通霧縠紫烟分。秦樓曉出東南日，巫峽春歸朝暮雲。賦就感婚蠲渴疾，不須重作釋愁文。

夢懷長公郭侍御五竺崔舍人
乾坤戎馬倚吴鉤，猶憶當年太姥遊。夢裏雲霞雙鳳闕，醉來烟水（一作雨）一漁舟。窮途知己誰青眼，歧路傷心已白頭。遙想天南新侍從（一作御），茫茫滄海動新愁。

生平口號
生平無計更依劉，短髮蒙茸愧楚囚。十載鶯花遲暮客，三春烟雨别離愁。浮生蝶夢莊周榻，壯志（一作士）鴟夷范蠡舟。同學少年零落盡，飄然江海一輕鷗。

憶侯幾道雲俱兄弟
春城烟霧曉陰陰，俯仰斜陽弔古今。萬里河山猶故國，九京風雨自同心。欲知真主觀司隸，未見孤兒屬羽林。鶴唳華亭人没後，河橋一闋（一作曲）涙沾襟。
【附】
《天啓崇禎兩朝遺詩》録侯玄演《詠史》云：「自古空期頭白烏，百年光景易蹉跎。北朝開府憂傷老，江左公卿隱忍過。諸葛計功輸樂毅，淵明言志託荆軻。百年敢望夷吾出，只有新亭泣已多。」《又六月十四夜》云：「蹈海何當學魯連，奉親倘許託山田。飜飛風景驚烏鵲，感激心情泣杜鵑。一代詩書憐誦讀，百年鄉井愧生全。誰知此夜青天好，鬼出殤號月正圓。」又侯玄潔《病秋漫興》云：「塞北風高歲已闌，防秋唯聽夜霜寒。入關羌騎長安近，出塞將軍蜀道難。耕牧頗聞秋更急，疲荒翻喜歲粗安。群公定策從容裏，不向軍中説一韓。」

四月七日寄研德武功叔姪去年此夕（一作日）與二子步月新堤（一作江村）得屈平卜宅之（一本無之字）句不意竟成先文忠之讖園亭猶是而死生漂泊心傷（一作傷心）矣
園林入夏雨模餬，寂寞青（一作吳）門恨草孤。雲水相從（一作逢）新白社，河山如隔舊黄壚。亡秦猶有張公子，哀郢誰憐屈大夫。重到竹林尋二阮，風流還似去年無。

簡顧偉南
楚客（一作遊子，一作楚子）天涯久不歸，平津東閣有光暉。紫鱸鄉味思張翰，黄耳家郵問陸機。三省衣冠新墨勅，百花烟水舊柴扉。夢魂夜夜蘭亭月，驚起扁舟涙滿衣。

有嘲
重闈欲避曉風悲，烟霧茫茫柳半垂。歌舞微風青雀扇，興亡斜照赤烏碑。不容東舍王昌嫁，却許西鄰宋玉窺。正是江南行樂地，清商一曲爲誰吹。

柬（一作簡）遺民沈師弘濟
微風南浦暮烟通，落日西山素影同。歧路見憐青眼客，知心惟有白頭翁。交情牢（一作寥）落乾坤外，舊業荒茫戰伐中。萬里行蹤渾未定，水雲何處不相逢。

舟中憶邵景說寄張子退
登臨澤國半荊榛，戰伐年年鬼哭新。一水晴波青翰舫，孤燈暮雨白綸巾。何時壯志酬明主，幾日浮生哭故人。萬里飛騰仍有路，莫愁四海正風塵。
【附】
《國朝松江詩鈔》録張密《同徐孝先謁青原老人》云：「少小文章伯，中遭喪亂時。飄萍依浄土，炮藥汲天池。還是簾藏易，偶然瓢納詩。死生無不可，針繲任支離。」

柬玄照家孟
天涯兄弟掩柴扉，故國遺民共採薇。江海何年傳錦字，風塵吾黨半緇衣。帝秦蹈海人猶在，復楚依牆事已非。日暮雁行愁欲斷，鶺鴒原上白雲飛。

贈徐似之侯智含
烟波寂寞問樵漁，五月柴門獨著書。草澤何年平逐鹿，江湖無地泣枯魚。九章哀郢人如在，三户亡秦氣不除。先世交情千古事，天門咫尺倍欷歔。
【附】
《天啓崇禎兩朝遺詩》録徐爾穀《被逮過太湖》云：「太湖遥望水汪洋，樓櫓牙檣古戰場。聞説楊生（指維斗）能殉義，願為後死姓名香。」《天啓崇禎兩朝遺詩》録侯玄瀞《書感》二首云：「折柱揚灰又一時，海東年少淚如絲。修羅劫盡兵長鬥，望帝春深語更悲。漢月祇臨三楚塞，燕花空徧五陵碑。天如可問寧憂醉，感激從今廢楚辭。」「展卷閒來説廢興，千秋唯覺恨難勝。最傷豕蝨長娱樂，敢笑蝸牛有戰争。事去鬼謀聞廢社，妖深巫夢見新城。腐儒俛仰空多感，眼底陰雲又作晴。」

偶念三秋舊集憶景說兼越行諸子
飄泊笙簧阻夢思，蒼茫雲水更誰知。遙憐白下千秋會，頗學黄初七子詩。滿目胡塵迷北闕，傷心越鳥向南枝。邵生黄土風騷盡，三復遺篇（一作編）尚可師。

人日與篆鴻同賦（一本題作人日）
人日登高對酒壚，春風款段試平蕪。歲時東帝青陽節，兒女西王彩勝符。古道雲山空際遠，芳洲烟草望中無。歸人落雁花前恨，卻憶高陽舊酒徒。

贈衍門上人
法雲無際化城陰，錫杖凌空不住心。春滿樓臺通北郭，天高笙磬隱東林。雨中花影空階静，風外鐘聲隔浦深。白社遠公如見問，山中謝客倦登臨。

贈西瞻上人
嶺鷲安禪第一流，迢遥香積古城頭。曉鶯宛宛薰風細，春草陰陰宿露浮。閉户不知玄度到，買山常與道林遊。白雲深處無家客，花下談經問比丘。

東郊
遊子登臨淚滿纓，東郊景物不勝情。流鶯曉樹新烟積，细草春隄宿雨明。江上畫船乘霧去，陌頭寳馬踏花行。當（一作行）年一笑風流盡，虚得紅顔薄倖名。

春興四首
花落長干起暮濤，傷心極望步蘭臯。梁園雪後朱旗繞，魯殿烟中赤羽高。新雨江邊埋白骨，故營淮口暗青袍。請纓爲問誰家事，漫酌春泉聽伯（一作百）勞。

其二
雕櫳（一作籠）燕子逐芳菲，烟景平康動翠微。二月長堤香草靜，三春古道客鴻稀。龍沙雨濕桃花馬，雞塞風輕柳葉（一作汁）衣。堪歎旌旗明（一作迷）北地，殘梅猶（一作應）傍戰場飛。

其三
冠帶追隨滿帝京，黄金臺畔五雲明。焚香謾（一作漫）謁含元殿，賜錦誰開大宛城。鼂鼓晨連弓劍氣，龍綃夜隱珮環聲。漁陽烽火何時息，百囀東風御柳鶯。

其四
春光摇曳古揚州，宛轉東風十二樓。洛浦鸞笙疑子晉，嵩山鶴馭（一作御）夢浮邱。黄鸝數囀疎楊裏，玄燕雙飛古陌頭。芳草堪憐幽谷老，玉關何事問封侯。

江城
江城五月動哀（一作清）笳，一片胡塵到海涯。沙漠（一作幕）未消前帳雪，景陽先發後庭花。征帆夜雨難歸國，寶劍寒霜已破家。遥望黄龍愁（一作辭）故主，李陵碑上暮雲斜。

贈舊閫李憶蘭
無定河邊起暮笳，受降城外逐輕車。射鵰雲度金微落，回雁風高玉帳斜。老去吹寒秦觱篥，歸來彈徹漢琵琶。當筵忽話遼陽事，獵獵霜飛兩鬢華。

夏日幽居三首
落日西山起暮烟（一作蟬），芙蕖（一作蓉）出水自田田。百年蓬鬢風前換，一片征帆雨後懸。白鷺孤洲烟裊裊，黄鸝千樹月娟娟。幽扉習靜無人至，讀盡南華內外篇。

其二
愁絕關山獨枕戈，亂離生計託烟波。雲車無路通閶闔，土室何心咏蓼莪。走馬空城雲裏失（一作出），啼鶯深樹雨中多。不堪極目風塵際，山鬼微寒弔女蘿。

其三
一片孤帆入洞庭，兩峯曉夾具區（一作一峰）青。江樓月滿人皆醉，漁浦（一作浦口）風來我獨醒。束髮羞同孫討逆，佩刀欲指衞丁零。何年直搗（一作掃）單于幕，立馬燕然擬勒銘。

得東報懷漱廣
風流不減五陵豪，夜夜樓頭太白高。瑶草輕寒歸蕙苑，石苔（一作臺）微雨動蘭膏。風（一作天）連海氣通宸輦，日射江（一作紅）光入御袍。犬馬懸心真不淺，五雲如在聖躬勞。

軍宴二首
十萬艨艟偃（一作掩）翠微，風雷黄石問兵機。月寒壁壘侵金柝，風入旌旗動鐵衣。自愧青藜陪客座，幸從細柳識軍威。轅門鼓角寒（一作清）宵醉，帳下南塘夜獵歸。

其二
星郎自愧早彈冠，天策從來貴築壇。娘子軍中春色醉，將軍樹裏月光寒。遲遲畫舫垂綃幕，款款行廚洗玉盤。我已破家酬大鎮，相逢斜拂劍霜看。

訪友不遇
錦衣玉靶自翩翩，白羽琱弓滿控弦。萬壑風迴寒（一作清）角靜，千山日落大旗懸。冠軍油幕羞生數，好畤雲臺最少年。乘醉扁舟尋鐵壘，牙門深鎖白雲邊。

魚服
投筆新從定遠侯，登壇誓飲月氏（一作郅支）頭。蓮花劍淬胡霜重，柳葉衣輕漢月秋。勵志雞鳴思擊檝，驚心魚服愧同舟。一身湖海茫茫恨，縞素秦庭矢報仇。

弔漱廣至西塘有述
谷水西塘兩地分，雁行風雨（一作急）恨離羣。可憐玉樹埋青草，曾向金庭訪白雲。縞素六師黄石法，死生一戰水犀軍。知心惟有牙旗月，夜夜依人恐是君。

同友人過東道院
一片江聲入晚笳，軍中高宴逐輕車。幸陪紫塞將軍座，來訪黄庭道士家。玉洞花明秋不夜，錦屏雲起暮爲霞。此身竟逐征蓬（一作篷）去，欲叩天門路已遐。

鶉衣
鶉衣東去獨登臺，歌舞軍中聽轉哀。趙信城頭秋月滿，李陵碑上暮雲開。吴江落日圍山盡，震澤微風入陣迴。倉海一椎亡命後，橋邊黄石待人來。

題崑山水月殿
鷲嶺岧嶤谷水陰，崑山迢遞快登臨。始知靈運尋山意，猶是曇摩泛海心。古寺松聲清磬遠，寒潭雁影碧雲深。青絲天棘風流在，如見當年祇樹林。

九日大風雨同智含夜飲
高秋夜雨不聞聲，旅館孤燈酒自（一作是）傾（一作三江歸雁入秋聲，四座無言對短檠）。寂寞黄花千古（一作載）恨，婆娑寶劍一身輕。風塵（一作星霜）握手同兄弟，江海（一作風雨）知心託死生。遥憶故園芳草路，滿籬叢菊戰場明（一作故國銀魚難換酒，玉壺綠螘為誰傾）。

道中作
山行三日萬山連，今日纔開一面天。石徑漸平看馬去，雲林初霽見泉懸。無人主碓舂偏急，有婦當壚客易前。下筯不須錢滿百，荔香新酒縮頭鯿。

除夕追和廣成先生韻
山河風景憶前年，涙盡鮫人百斛泉。鳳輦已空當日恨，鹿門深愧古人賢。江湖潮信潛歸越，秦晉風雲半入燕。怳對九京如可作，國讐家難問蒼天。
【附】
侯峒曾《侯忠節公全集》《甲申除夕感懷二首》云：「此夜真除異往年，曆頭簡盡淚如泉。漢家伏臘看遺俗，晉代衣冠語後賢。紫極問誰扶日月，新亭應共望幽燕。非關守歲通宵坐，莫頌椒花媚遠天。」「身世孤危實萬端，依然卒歲夜將殘。豺狼在邑元關數，鴻鵠承烟别有翰。華萼自歌門子粲，澗槃還擬碩人寬。忽思國步餘腸熱，不撥紅罏亦不寒。」黄淳耀《陶菴集》《甲申除夕感懷次廣成先生韻》云：「風雪南轅憶去年，河山北望淚如泉。戈揮白日真無力，扇隔黄塵也自賢。事業雲臺新宛洛，畫圖督亢古幽燕。山中老宿閒談話，擬續離騷一問天。」「廊廟江湖事百端，侵尋已覺歲華殘。長鯨自合翻溟渤，倦鳥何心刷羽翰。家計總輸漁具穩，侯封那敵醉鄉寬。海翁舊話君知否，一與鷗盟更不寒。」

元旦（丙戌）
不知景物又新年，無限傷心對九泉。虎豹（一作豺虎）遊魂常（一作長）作客，龍蛇守蟄更誰賢。湘江寂寞空哀郢，易水蕭條未報燕。白首同歸交誼重，國殤兩弔（一作陰雨）日南天。

秋日避難疁東柬智含
昨夜秋風起洞庭，三山落木曉風輕。親朋交態渾如夢，湖海生涯敢獨醒。我已無家隨汗漫，知君愁坐獨俜停。故人頻洒河橋涙，南國招魂感鶺鴒。

寄研德
風塵大野日將曛，滿眼悠悠獨識君。潘岳已成懷舊賦，陸機還作辨亡文。羞將短髮供戎服，愁對寒山起暮雲。與汝相期遊白社，孤鴻天外恨離羣。
【附】
《淞南詩鈔合編》録侯玄泓《龍江别智含弟》云：「目斷秦關馬角生，家山客水各吞聲。三年一面無餘話，千里孤笻又獨行。未卜相逢徒有約，漫經離别豈無情。江潮海日題詩在，莫遣紅塵識姓名（智含自靈隱歸省，恐人跡之，即去）。」

送馭閎蔣大南行
靈旗彷彿朔風寒，俠客悲歌迥不歡。芳草多情兵甲後，白雲何處别離難。滄浪漁父長哀郢，倉（一作湖）海狂夫矢報韓。此夜一樽傾盡醉，夢中歧路恨漫漫。

遇盜自解
浪迹烽（一作風）烟獨此身，天涯孤客涙沾巾。綠林滿地知豪客，寶劍窮途贈故人。無復青氈王氏舊，自憐犢鼻阮家貧。逢人莫訴流離事，何處桃源可避秦。

十二月十八立春
可憐又是豔陽時，孤客征衫泣路歧。草木不欣秦正朔，衣冠猶想漢威儀。落梅入夜迎風急，細柳知春遇雨遲。聞道海南多王氣，扶桑先浴萬年枝。

寄荊隱女兄
書劍天涯轉自親，孤帆漂泊迥傷神。自憐愁立寒塘路，獨恨行吟澤畔身。黄土十年悲故友，青山八月痛孤臣。當年結客同心者，滿眼悠悠行路人。
【附】
王澐《野哭》：「雒下聲名並李膺，龍門天半許誰登。秋風零落三千客，暮雨寒生十四陵。毳帳近連青瑣闥，明駝先踏玉河冰。魂飛故國知何處，擊筑悲歌意不勝。」

感舊步仲芳先生韻六首
故國鶯花滿地殘，當年風景未應闌。烟籠翠柳凌波靜，雨過紅梨入夢寒。芳草已經迷曲巷，春光依舊滿勾欄。江南一片傷心月，多少琵琶馬上彈。

其二
五更星（一作風）動角聲殘，清酌沉沉歌舞闌。蝴蝶夢中春月苦，杜鵑花外曉風寒。如雲錦袖歸塵土，却月珠簾覆井欄。酒醒忽思嵇叔夜，廣陵一曲更誰彈。

其三
夜靜孤城玉漏殘，登樓長嘯客愁闌。三年寒食催征夢，二月春衣（一作花）試曉（一作晚）寒。故國風塵空擊楫，舊園花鳥獨凭欄。五陵年少歸何處，匣裏雙龍不敢彈。

其四
曙鶯啼過百花殘，客子無家（一作衣）泣夜闌。錦瑟按來人不見，玉笙吹徹夢猶寒。珮環曉醉芙蓉帳（一作障，一作幛），羅綺春嬌芍藥欄。回首風流成往事，幾行紅涙暗中彈。

其五
舊都風物暗凋殘，東海孤臣涙未闌。睥睨浮雲三殿曉，罘罳落月九天寒。宫花寂寂啼黄鳥，御柳深深隱畫欄。裘馬京華零落盡，鐵冠高臥有誰彈。

其六
蘆荻臨風故壘殘，漂零湖海又春闌。子胥江上吹簫苦，如意堂前擊筑寒。雲淨（一作靜）平沙連碧浦，樓空斜月上朱欄。孟嘗賓客隨烟草，更向誰門倚鋏彈。

寒食雜作同錢二不識賦（王本有「末章兼贈不識」六字）四首
朔風廣莫敝裘寒，客子飄零行路難。北首（一作去）可憐秦郡縣，南來無復漢衣冠。昭關去後難亡楚，倉海歸時未報韓。袖裏吳鉤愁獨倚，霜鋒（一作花）夜夜月中看。

其二
親朋亂後幾人存，湖海交情酒後論。今古文章多薄命，江關詞賦半招魂。王孫一飯誰知己，漂母千金敢報恩。曾作信陵珠履客，幾回慟（一作痛）哭大梁門。

其三
孤臣伏臘犬羊天，野哭茫茫幾歳年。笛裏關山吹漢月，帳中霜雪滿胡烟。風塵獨上要離墓，江海空浮范蠡船。雲水滔滔歸不得，千金駿骨有誰憐。

其四
十年裘馬混風塵，猶是先朝侍從臣。采菊每邀彭澤令（一作吏），看衣不讓武陵人。湘潭奇服憐哀郢，錦水玄亭恥劇秦。故國銀魚新換酒，玉壺秋泛莫辭頻（按王本作寒食後二首）。

二哀詩（乙酉）
其一　魯將軍瑟若
笳鼓陳師征虜亭，孤軍戰苦夜冥冥。旗門歌動□□幕，劍匣光埋大將星。長恨旌旗江水白，獨憐壁壘陣雲青。他年胡馬陰山哭，猿臂誰為更勒銘。

其二　顧錢塘漢石
虎林胡馬自踟躕，髮指□仇淚滿裾。碧血山河歸故國，白門風雨恨遺書。秋深石室憐勾踐，夜半錢塘哭伍胥。此日義師收建業，九京消息更何如。

虎邱遇九高
竹馬交情十七（一作五）年，飄流（一作零）湖海竟（一作更）誰憐。知心獨弔要離墓，亡命難尋少伯船。山鬼未（一作欲，一作無）回江上夢，楚囚一去草如烟。姑蘇明月愁人醉，翦燭無言更惘然（一作高堂弱息憑君在，極目鄉關思惘然）。

由丹陽入京
萬里河山拱舊京，楚囚西去涙如傾。斜風衰柳丹陽郭，細雨孤帆白下城。殘夢忽驚三殿報（一作折），新愁翻覺（一作恨）一身輕。從軍未遂平生（一作當年）志，遺恨千秋愧請纓。

西華門與同難諸公待鞫
同舟今日半南冠，魂斷雲山舊築壇。仁壽鏡移（一作歸）江月落，景陽鐘動曉風寒。誰將杯底消秦獄，却向囊頭識漢官。相對銀鐺趨右掖，夢中猶作侍臣看。
【附】
《天啓崇禎兩朝遺詩》録顧咸正《絶命詞》二首云：「一家何處報皇恩，慘死雲間與白門。待得乾坤光復日，好將三矢去招魂。」「力竭難支大廈顛，自將忠義答皇天。生平慚愧文山事，壽比文山更十年。」《自靖録考略·徐爾穀傳》引徐爾穀《執至金陵口占》云：「屈指從親廿載遊（崇禎初，随先忠襄公任，歴南京吏、禮二部。弘光時，随冢宰任），今來枷鎖受人羞。金湯不改河山舊，滿目淒然志未酬。」《自靖録考略·徐爾穀傳》引侯其偉《獄中與徐爾穀似之夜話》云：「旅雁風高夜，城南起亂砧。無端同寢室，相與話東林。已被紅塵逼，何愁冷露侵。俱懷家國恨，惟我二人深。」

夏節愍全集卷七
	五言絶句
插柳
千條拂翠微，雨後碧新肥。却憶靈和殿，楊花满地飛。

	七言絶句
别子韶顧大妹倩
鳳去秦樓信杳然，返魂香盡斷腸年。茫茫兩涙難爲别，竹馬交情十五年。

漱廣有外舍雲英者亂後嫁人感傷不置代爲賦之
綺羅如土錦如塵，重見雲英掌上身。儂未成名歡已嫁，揚州一夢爲誰人。

送教坊樂官出塞
自憐天樂未曾聞，送别黄沙始見君。愁到年年青塚月，夢歸夜夜白門雲。

咏史雜成口號十首
亡楚奇功一旦收，蘆中人去水悠悠。昭關烟草荒（一作蒼）茫外，千古何人解報仇。

其二
黄金臺下兩茫茫（一作蒼蒼），雲夢悲風滿大荒。凴弔興亡千古事，風流燕楚二昭王。

其三
英雄草澤氣成雲，烈士遺風恥二君。堪笑士衡歸洛後，何顔更作辨亡文。

其四
遺恨殷郊太白旗，黄虞千載更無依。當時尚有頑民在，何事西山獨採薇。

其五
羽扇綸巾油壁軒，隆中三策爲誰喧。英雄寂寞歸黄土，千載西風五丈原。

其六
江左衣冠六代愁，門庭花草色千秋。可憐卞氏推三烈，當是烏衣第一流。

其七
草澤遊魂（一作龍）性（一作氣）不馴，英雄短氣未亡秦。素書三卷尋常事，誰是（一作似）當年授履人。

其八
如花歌舞入長門，腸斷君王雨露恩。自請和戎青海月，琵琶一曲向誰論。

其九
束髮從王志未賒，寶刀風雨拂霜花。黄雲白水真人氣，年少功名鄧仲華。

其十
蓼莪三廢有遺音，嵇紹衣冠血滿襟。叔夜家風空（一作豈）掃地，廣陵絶曲倍傷心。

送客金陵四首
山光無限水悠悠，古苑花明月滿樓。送君馬上休回首，玉笛三聲一葉秋（一作舟）。

其二
此去離亭半夕陽，烏啼舊闕夜荒（一作蒼）茫。滔滔江水無情極，明月秦淮水一方。

其三
夜月啼鴉白下城，回看雙闕淚沾纓。紫苔最是多（一作無）情物，偏向金鋪雨後生。

其四
紫騮遊獵孝園（一作紫騮飛鞚白門）歸，猶有（一作是）羆熊（一作熊羆）鎖翠微。一片鍾山陵上月，天風吹下（一作上）舊臣衣。

樓雨暮懷
落月空山哭子規，輕烟漠漠柳低垂。登樓無限傷心事，暮雨盈盈欲待誰。

柬友
曾攜寶劍叩夷門，朱邸蕭條席尚温。今日三千珠履客，誰人知報信陵恩。

樓頭口號得門字二首
樓頭花草正黄昏，猶有殘霞過雨痕。無限倚闌愁客淚，隔牆斜月聽雍門。

其二
江南日暮慘離魂，四海交情酒後論。露下天高腸欲斷，秋來客散孟嘗門。

錢漱廣爲余内兄弟（一本無弟字）丰姿（一作神）玉立神（一作姿）采駿揚綱紀翼修百行具備天假以年且有為以死哲人云亡邦國殄瘁哀哉得絶句十八首短歌之悲過於長號非有情者不足以（一本無以字）語此
嵇阮（一作慷慨）當年二（一作舊）酒徒，河山邈隔恨黄壚。自從兩哭錢侯後，天地傷心一劍孤（侯爲家姊倩文中）。

其二
九年地下文中子，人世風流祇屬君。今日傷心惟我在，夜臺何日共論文。

其三
驚聞哀訃涙潺湲（一作潺），白玉樓成跨紫鸞。二十七年回首處，閬風烟霧逼人寒。

其四
三春湖（一作潮）海興如烟，十載交情竟惘然。重到西江秋似水，芙蓉墜粉更誰憐。

其五
回首長歌更短吟，三春唱和共（一作更）沾襟。看君壁上龍鳴劍，依舊霜花夜夜深。

其六
遥憶音容淚滿巾，到今天地轉風塵。鷄鳴寒夜愁難曉，不見當時起舞人。

其七
當年結客少年場，夜夜吴姬錦瑟旁。腸斷幾回聞誤曲，不知何地覓周郎。

其八
可憐没後久銷形，猶是生前未盡情。夢裏對愁知己没，醒來回想忽如生。

其九
曲江紅樹有微霜，七尺桐棺弔北邙。杯酒臨風惟慟哭，黄花白草月（一作夜）茫茫。

其十
銀釭靜夜憶殷勤，汝已吹簫弄白雲。十二玉闌愁倚徧，月來移影忽疑君。

其十一
秋水娟娟影若虚，風流衞玠更何如。可憐玉樹歸黄土，敢學當年謝幼輿。

其十二
倚樓人影落江潭，却憶西園酒半酣。公子風流今不見，秋來衰柳獨毶毶。

其十三
江風暮雨入南樓，玉笛吹（一作秋）翻旅客愁。昨夜夢君驚坐起，一聲孤雁水悠悠。

其十四
九曲秋江靜不波，美人長往恨如何。當年意氣歸烟霧，地下文章泣（一作弔）綺羅。

其十五
一夜西風閶闔開，招魂秋草不勝哀。九原道誼何人在，千古文章未盡才。

其十六
枕上相逢還説夢，樽前如見不聞聲。傷心驚起無人問，獨倚寒窗月自明。

其十七
玉山頽謝碧雲空，落葉無情下曉風。思曼風神銷歇盡，僅留一哭待張融。

其十八
落月殘霞剩錦衣，淒涼玉軫斷（一作動）金徽。與君齊跨瑶池鶴，同到人間獨自歸。

絕句口號八首
余（一本無此字）竄身荊棘，滿目風塵哀厲之辭，殊乖風始，聊以紀一時流離之苦耳。作者勿以風雅觀。勞人草草，於斯見之矣。
去年人送短長亭，一片烟波入洞庭。江海無情人不見，芳洲春草爲誰青。

其二
毅魄歸來風雨多，瀟湘春盡晚（一作曉）生波。可憐屈宋師門誼，空自（一作有）招魂弔汨羅。

其三
朱門華屋已成塵，黄土荒邱未卜鄰。天下文章俱寂寞，平陵一調（一作曲）屬何人。

其四
昨夜驚魂渡五湖，愁中飛夢到姑蘇。丹陽道上南冠客，重到新亭洒涙無。

其五
江上花飛隱釣船，羊裘百結竟誰憐。一人亡命無張儉，三戶虚聲有項燕。

其六
春星滿院百花明，和涙成書問遠行。欲寄東風無羽翼，愁隨明月渡江城。

其七
愁來江上柳條青，漁父狂歌忌獨醒。高臥夢回青瑣闥，相思人在白樓亭。

其八
無衣客子半天涯，何處相逢拂劍花。三月故鄉消息斷，更呼鸚鵡報誰家。

家園早梅盛開時寄跡武塘（一作康）賦以（一作詩）懷之
逢花卻憶故園梅，雪掩（一作擁）寒山徑不開。明月愁心兩相似，一枝素影侍（一作待）人來。

宴送盛伯含之金陵（盛工丹青）
十載傷心老畫師，孤帆歸去涙如絲。舊京無限靈和（一作臨河）柳，折盡東風第一枝。

方穀城遺孤流落郡中詩以致之
平津賓客竟誰留，黄土恩深尚未酬。縱有羊曇知舊澤，還憑醉後哭西州。

絶句四首
垂楊漠漠（一作莫莫）雨毶毶，獨倚雕闌撫劍鐔。欲待美人愁日暮，斷腸風信是（一作自）東南。

其二
扁舟明月兩峯閒，千頃蘆花人未還。縹緲蒼茫不可接，白雲空翠洞庭山。

其三
相國風流盡可師，講壇景色似當時。漳江一帶新栽柳，不遣東風向北枝。

其四
大滌山頭起暮烟，武夷人去草芊芊。自從一閉平津閣，珠履三千盡黯然（黄講學大滌山）

夏節愍全集卷八
	詩餘
憶王孫
珠簾斜捲翠鬟垂。曉月重樓人未歸。細按紅牙嬾畫眉。影徘徊。一種東風幾樣吹。

浣溪沙
柳色深深聽曉鶯，玉闌愁倚夢分明，閒花斜落小釵横。　　蝴蝶前生原夜合，楊花身後化浮萍，東風輕薄誤多情。

浣溪沙
翦翦猩狨試晚霞，斜風輕送七香車，倚闌低嚲鬢雲斜。　　難道郎心風外絮，可憐妾命夢中花，月華流恨到天涯。

采桑子
片風絲雨籠烟絮，玉點香毬。玉點香毬，盡日東風不滿樓。　　暗將亡國傷心事，訴與東流。訴與東流，萬里長江一帶愁。

卜算子　斷腸
秋色到空閨，夜掃梧（一作疎）桐葉。誰料同心結不成，翻就相思結。　　十二玉欄干，風動（一作影，一作有）燈明滅。立盡黄昏涙幾行，一片鴉啼月。
【評注】
《倚聲初集》：
王士禛云：寓意卽工自是再來人

憶秦娥　懷遠
傷離别，相思又值清明節。清明節，薊門衰草，漢宫紅葉。　　愁懷萬種憑誰説，邊鴻不到音書絶。音書絶，長安何處，晚山重疊。

清平樂
盈盈花落，無奈東風惡。淚滴花魂花命薄，頗似愁人漂泊。　　珠簾半捲窗開，惜花嬾傍妝臺。夢到畫橋深處，黄鶯唤得春來。

喜遷鶯　暮雨南懷
登樓望，露華新，滿目盡風塵。鶯花無主不勝春，偏逐斷腸人。　　郎未來，儂未去，獨倚雕欄無語。涙珠滴滴對銀釭，化作今宵雨。

喜遷鶯　秋恨
黄昏月，五更風，一點落花紅。和烟和草月朧朧（一作朦朧），涙雨滴梧桐。　　露華深，羅被冷，疑是郎來驚醒。淩波幾步下迴廊，月破風簾影。

秋波媚　夜泛
急棹孤舟弄晚晴，漠漠柳烟輕。相思半枕，天涯夢繞，依舊愁城。　　思量往事難回首，重到不勝情。新愁滿地，荷香十里，明月三更。

柳梢青　江泊懷漱廣
玉人天際最堪憐，月色上花枝。暝宿吴江，風燈零亂，一晌相思。　　天涯何日歸期，想攜手清光舊時。立盡黃昏，亂鴉啼處，此恨誰知。

西江月　春日
烟柳斜風曉夢，輕花過雨春陰。無聊無賴到而今。又是一番花信。　　枝上流鶯裊裊，天涯芳草深深。踏青何處散春心。拾得半天愁悶。

西江月　寫懷
紫燕來時春徧，黄鸝啼處烟多。過期不至奈愁何。細雨斜風古渡。　　離恨夜來寂寞，歸期春去蹉跎。盈盈江口望烟波。枉是朝朝暮暮。

醉花陰　寓怨
年年風色真難買，聞道春如海。幾度誤佳期，獨倚闌干，錯把相思害。　　柳緜枝上風塵債，亂點幽蘭外。翻解誤紅顔，自捲珠簾，日日盈盈待。

醉花陰　柳
片雨弄愁愁未了，柳眼窺春早。深處未鶯來，弱影絲絲，翠入晴江小。　　鵝黄半卻烟光曉，翦出東風巧。借問馬頭人，長短亭前，留得青多少。

尋芳草　别恨
幾陣（一作樹）杜鵑啼，卻在那、杏花深處。小禽兒、喚得人歸去。喚不得、愁歸去。　　離别又春深，最恨也、多情飛絮。恨柳絲、繫得離（一作人）愁住。繫不得、離（一作愁）人住。

望江南
江上望，郎在木蘭舟。遠水孤帆天漠漠，斜風急雨水悠悠。歸去不勝愁。　　期已過，不見暮帆收。寂寞孤燈寒枕簟，徘徊殘月掛簾鉤。腸斷五更頭。

瑞鷓鴣
斷腸春信自年年，烟霧珠簾掩翠鈿。紅滴杜鵰花下雨，緑迴楊柳院中烟。　　重重春恨憑誰說，兩兩黃鸝唤欲眠。獨有多情明月在，隔牆花影動鞦韆。

鵲橋仙　樓夜
菱花嬾對，沈香慵爇，幽恨茫茫千結。待將一枕化愁腸，卻又夢、人間離別。　　幾番煩惱，一天愁悶，半雨半晴時節。猛然聽得杜鵑啼，又早是、一輪殘月。

一斛珠　新月
暮蟬啼後，闌（一作欄）干獨倚芙蓉扣，丁丁滴滴添銅漏。萬里雲輕，一點清（一作風）光逗。　　天涯人遠愁時候，乍晴乍雨催人瘦，新愁不許春山鬭。酒醒荷香，昨夜相思透。

踏莎行
彈罷銀筝，吹殘玉管，夢中時有人兒唤。春山點額翠朦朧，秋波入鬢雲零亂。　　語燕春簾，啼鶯曉岸，登樓百徧腸千斷。淚珠滴上絳紗衣，待郎相見還相看。

虞美人　風情
花枝不動流鶯語，寂寂春如許。闌干十二月朦朦，凌波襪窄繡鞵弓，夢魂中。　　朝霞忽照紗窗上，人起青綃帳。送君還過畫欄東，落花如雨一池紅，五更風。

一翦梅　春日
昨夜花開第幾枝。還是東風，燕子來時。南雲畢竟幾時還。獨倚闌干，紅雨絲絲。　　采綠人歸有所思。何事分飛，夢到還遲。含情無緒咏春愁。調得新聲，恐被鶯知。

一翦梅
黃鸝啼處緑陰遮。紅杏枝斜，碧柳枝斜。和風和月夢魂赊。風亂楊花，月亂梨花。　　春風漂泊夢為家。花也天涯，人也天涯。花光人面緑窗紗。紅是桃花，瘦是梅花。

一翦梅　咏柳
無限傷心夕照中。故國淒涼，剩粉餘紅。金溝御水自（一作日）西東。昨歲陳宫，今歲隋宮。　　往事思量一餉（一作晌）空。飛絮無情，依舊烟籠。長條短葉翠濛濛。纔過西風，又過東風。

鵲踏枝　春閨
珠簾小婦盈盈坐，不到春深，不解相思苦。獨倚玉闌斜欲語，梨花幾陣黄昏雨。　　聽宛轉聲聲杜宇，回首銷魂，無計教春住（一作去）。憶得舊年郎去路，連天芳草斜陽渡。

兩同心　有夢
夢到揚州，依然南浦。綺羅如夢錦如塵，香車寶馬知何處。翠烟籠，十里隋堤，茫茫飛絮。　　舉目魂銷，腸斷春光如許。瓊花消息竟飄零，荒臺古苑春無主。想鶯花，十二樓前，迷離烟雨。

天仙子　春情
紫玉轆轤青錦索。金井梧桐寒寂寞。霜韉馬上冶遊郎，花下約。燈前諾。人在畫樓搴翠幙。　　無奈愁人春夢惡。涙點羅衫春袖薄。一江烟草亂相思，當初錯。而今莫。雁又不來花又落。

千秋歲　憶舊
幾番薄倖。無限傷心景。眉前事，心頭病。殘燈餘一點，恰把羅衣整。窗櫺外，一枝帶雨梨花影。　　獨步東風靜。訪當時花徑。寒悄悄，花光淨。人去多時也，往事猶堪省。飄紅涙，銀釭露滿鞦韆冷。

婆羅門引　春盡夜
晚鴉飛去，一枝花影送黄昏。春歸不阻重門。辭卻江南三月，何處夢堪温。更堦前新綠，空鎖芳塵。　　隨（一作摇）風曳雲。不須蘭棹朱輪。只有梧桐枝上，留得三分。多情皓魄，恐明宵、還照舊釵痕。登樓望、柳外銷魂。

洞仙歌　江都恨
珠簾乍捲，漏春光一半。二十四橋，烟花恨滿。久傷心故國，鴻雁來稀，吳江畔。古艷陽，瓊花觀。　　望隋隄一抹，楊柳依依，明月迢迢隔河漢。露滿玉衣秋，夜漏沉沉，催刀尺，傷心腸斷。淚滴金壺紅粉怨。偶一夢，到南朝，亂敲銀蒜。

魚遊春水　春暮
離愁心上住，捲盡重簾推不去。簾前青草，又送一番愁句（一作緒）。鳳樓人遠簫如夢，鴛枕（一作錦）詩成機不語。兩地相思，半林烟樹。　　猶憶那回去路，暗浴雙鷗催晚渡。天涯幾度書回，又逢春暮。流鶯已爲啼鵑妒，蝴蝶更禁絲雨誤。十二時中，情懷無數。

滿江紅　惆悵
淥水三年，小橋畔、相逢曾賦。長凝竚、青驄有影，章臺無路。月下凭肩衣尚煖，樓頭（一作邊）覓約書成蠹。訪城西、惟有畫檐，蛛絲如故。　　曉雲意，人空慕（一作暮）。題詩客，愁應訴。奈綠陰滿徑，乍逢崔護。芍藥已傳春夢遠，楊花又被東風誤。想雕欄（一作闌）、不墜卻沾泥，言還齼。

滿江紅
無限傷心，弔亡國、雲山古道。驀驀地、杜鵰啼罷，棠梨開早。愁隨花絮飛來也，四山鎖盡愁難掃。歎年年、春色倍還人，誰年少。　　梨花雪，絲風曉。柳枝雨，籠烟裊。禁三千白髮，鏡華虚照。錦袖朱顔人似玉，也應同向金樽老。想當時、羅綺少年場，生春草。

瀟湘夜雨　賦得徽字
鶯囀花更，蝶圍香國，重闌朝暮愁歸。墜鞭人瘦，怎禁小風吹。不爲春酲嬾起，分香處、燕子來窺。芙蓉帳，餘烟已渺，紅淚染離袿。　　相逢何處也，難尋丹棘，欲寄啼規。恐蕭郎，別後淺淡愁眉。剩有菱花一半，已不是、那日崔徽。長堤路，桃花帶笑，柳眼自（一作已）含悲。

滿庭芳　寓怨
永巷驚風，長門送月，年年幾度傷心。銀釭點點，涙滴露華侵。此夜西宫絃管，魂夢中、髣髴車音。驚坐起，孤燈殘月，愁坐倚瑶琴。　　沈沈。芳信杳，金鳧烟冷，銀鴨香深。聽風絲，雨片落月鳴禽。卻望君王何處，昭陽歌、舞動花陰。遙思想，六龍天上，刀尺動秋砧。

燭影搖紅　寓怨
孤負天工，九重自有春如海。佳期一夢斷人腸，靜倚銀釭待。隔浦紅蘭堪採。上扁舟、傷心欸乃。梨花帶雨，柳絮迎（一作含）風，一番愁債。　　回首當年，綺樓畫閣生光彩。朝彈瑤瑟夜銀筝，歌舞人瀟灑。一自市朝更改。暗銷魂、繁華難再。金釵十二，珠履三千，淒涼千載。

雙雙燕
紗窗雨過，又幾陣東風，愁紅滿地。黄昏約了，剛則是和衣睡。幾徧落花驚起，眼盼盼、佳期誤矣。而今蕩子音書，渾似夢花兒戲。　　須記海棠花底，那萬種新愁，誰人憐你。絲絲春雨，點滴是相思淚。滿眼花眠柳醉，腸斷了、千金一紙。待將錦字成灰，還是和他夢裏。

玉蝴蝶
春日惱人花鳥，香車寳馬，陌上成行。相思滿地，芳草緑到西江。舊衣香，留他荀令，新曲誤，顧了周郎。枉思量，金壺滴博，銀箭丁當。　　茫茫。玉人何處，尋伊消息，瘦了容光。祇剩些些，影兒作對夢兒雙。恨多情，雁傳銀字，愁不語、花落紗窗。對斜陽，珠簾捲起，又是昏黄。

桂枝香　西樓
殘鴉幾點，噪（一作照）柳外斜陽，芳草如翦。寂寂雕欄獨倚，紫簫吹徧。無聊再訪章臺路，暗生香、玉人重見。珠簾低嚲，丹脣不語，星眸斜轉。　　猛聽得，紅牙幾按，那玉樹三聲，金衣數囀。卻上西樓同倚，翠生紅顫。暗中細語叨叨説，待挑燈、又抛冷面。沉沉春醉，朧朧春睡，梨花庭院。

金明池
似雨江梅，如烟飛絮，細細香風欲送。江上夢回青瑣闥，珮聲卻是誰家鳳。幾番空對紫薇花，而今悔、虚害也黄粱夢。正宿雨初醒，春眠未起，一派畫樓鐘動。　　歎謫仙先朝供奉，看春色流光，雨捎花重。西樓倚、錦筝低按，東郭卧、玉樽休空。莽遊仙、白了人頭，但芝草連天，丹霞封洞。待飲馬榆關，拂衣黄閣，古月梅花三弄。

	詞餘
商調金鶯轉　金陵雜詠
三江襟帶寬，萬里風塵阻。疊浪崩雲，一線通吳楚。奇雲小孤，輕烟大孤。猛聽得麗譙□□三通鼓，白雁風前，月冷霜華苦。

雙調江兒水　金陵雜詠
望青烟一點，寂寞舊山河。曉角秋笳馬上歌，黄花白草英雄路，閃得我對酒銷魂可奈何。熒熒燈火，新愁轉多。暮暮朝朝淚，恰便是長江日夜波。

仙吕傍妝臺　自叙
客愁新，一簾秋影月黄昏。幾回夢斷三江月，愁殺五湖春。霜前白雁樽前淚，醉裏青山夢裏人。（合）英雄恨，淚滿巾，響丁東玉漏聲頻。
【前腔】兩眉颦，滿腔心事向誰論。可憐天地無家客，湖海未歸魂。三千寳劍埋何處，萬里樓船更幾人。（合）英雄恨，淚滿巾，何年三户可亡秦。
【不是路】極目秋雲，老去秋風剩此身。添愁悶，悶殺我樓臺如水鏡如塵。為伊人，幾番抛死心頭憤，勉强偷生舊日恩。水鱗鱗，雁飛欲寄衡陽信。素書無準，素書無準。
【掉角兒序】我本是西笑狂人。想那日束髮從軍，想那日霜角轅門，想那日挾劍驚風，想那日横槊凌雲。帳前旗，腰後印，桃花馬，衣柳葉，驚穿胡陣。（合）流光一瞬，離愁一身。望雲山，當時壁壘，蔓草斜曛。
【前腔】盼殺我當日風雲，盼殺我故國人民，盼殺我西笑狂夫，盼殺我東海孤臣。月輪空，風力緊，夜如年，花似雨，英雄雙鬢。（合）黄花無分，丹萸幾人。憶當年，吴鈎月下，萬里風塵。
【餘音】可憐寂寞窮途恨，憔悴江湖九逝魂。一飯千金敢報恩。

仙吕甘州歌　感懷
興亡盛朽，歎英雄黄土，俠骨荒丘。千秋萬歲，無限為龍為狗。君不見六朝烟草餘芳樂，幾片降旗上石頭。青天外，白鷺洲，暮鴉殘照水悠悠。斜陽裏，結綺樓，湘簾半掛月如鈎。
【前腔】新寒入敝裘，想霜韉駿馬，飄零難偶。江花江草，秋來翦出離愁。想著我弓開楊葉胡雲冷，劍拂蓮花漢月秋。愁三月，夢九州，歸期數盡大刀頭。人千里，淚兩眸，西風雁字倩誰收。
【前腔】吞聲哭未休，悵荒烟古渡，衰蒲殘柳。清宵無寐，漫將往事追求。珊鞭風軟金條脱，寳劍霜生錦臂鞲。飆威駛，露影流，隔牆人唱小伊州。杯中物，鬢上秋，夢回酒醒月空樓。
【前腔】南冠客楚囚，望雲山萬里，那禁回首。丁丁曉箭，難為心坎眉頭。幾番的空簾翦雨三更夢，我待要望海乘風萬里遊。雨空逝，水自流，寒江積霧放孤舟。空中影，浪上漚，玉關何地覓封侯。
【餘音】我那人呵影何方，書在金陵，客夢西樓，一樣西風兩地愁。

商調金梧桐　送沈伯遠出獄
西風落葉繁，有個愁儂伴。湖海窮途，卻恨相逢晚。平生一片心，斗酒英雄膽。兩鬢黄花，翦燭清宵短。情深不覺秋光换。

夏節愍全集補遺
	騷
招魂
張西銘先生，家大人金石交也。予小子獲烏愛焉。五齡侍函丈，摘疑賜問，音徽宛存。乃淳年未一紀，而先生遂捐館舍。先生在柱下三年，從初服者六年。時惟小往，天子勤左席之求，海内喁喁望先生，而先生一旦溘然矣。鳴呼哀哉！雲沉沉而欲泣，天淡淡而生悲。蘭旌慘慘，柏路淒淒。華髮無依，清蹤難覯。玉碎珠沉，蕙燔芝折。鸞函三萬軸，永矣塵封；雞樹十餘年，遐哉雲冥。嗚呼，先生之魂將安往耶！天之報施善人何其酷耶！於是溯清風而大招之。
伊君之恒幹，奚為乎遐荒些！舍君之樂處，而麗不臧些！魂兮歸來，南方不可以止些！纂雕食人，高虺歧尾些！竹蛇叢繁，倏忽衣袂些！玄蟻一翼，絳腹齒齒些！素蚊聲雷，凌翮九里些！牛鬼六角，斵人為醢些！靈海澎渀，群飛萌起些！幸而得免，揚沙萬畝些！歸來歸來，恐自貽累些！魂兮歸來，無適此暘谷些！長夷九畝，索人以食，惟人是逐些！咸池沸日，鑠景泣金些！扶桑熱枝，魂往成脂些！炎雲蒸髓，熾霧羹人些！十日代出，湯湯流骼些！歸來歸來，東方無所託些！魂兮歸來，西方不可處些！飛泥百里，糜爛無際些！蜚狐食人，裂人以祀些！玄豹高踴，懸體相戲些！有蜮比比，含沙而刺些！旱海七里，爍煏蒸沸些！歸來歸來，無自求戚些！魂兮歸來，無適此朔方些！耳鼠彘豪，殊形横峙些！蜰𧔥兩身，一行赤地些！狍鴞嬰音，食人貪婪些！飛鼠皆飛，毒龍蟠些！歸來歸來，朔方無所安些！魂兮歸來，入脩堂些！緑龍纏燭，青鵲香些！鏡名蟾蛛，□用鴛鴦些！工祝來君，巫史成行些！魂兮歸來，陟中□些！華堂邃閣，艷清軒些！層樓積棟，刻雲烟些！青禽紛語，依木成妍些！温瓊沉紫，碧綺筵些！鳳皇翔棟，翡翠簾些！水暎金髓，爛薰烟些！火齊木難，光嬋娟些！翠翹曲綺，青羽騫些！緗囊萬軸，琳函五千些！紵衣縞帶，郁繽紛些！黔黎籲天，百其身些！靈修虚席，悼斯文些！室中之觀，多珍詭些！歌人起唱，姱修態些！蹇其有思，流綽約些！蛾眉淡淡，蟬鬢薄些！膩膚玉埋，歌容廓些！飛瓊倩聲，細入寞些！騰光雲盼，侍靈幌些！絳玉椒泥，玄壁梁些！瑶漿肥浴，浮羽觴些！紫豆如黍，列千行些！大武之臑，郁馨芳些！鳧臛鵠脯，令人口爽些！鴻酸雞霧，寒蔗漿些！肴脩尚陳，女樂羅些！靈之已醉，丹顔酡些！結思玉音，蘭馨敷些！魂兮歸來，反故居些！亂曰：秋風森森，白石鑿鑿。潔藻芳蘭，云以登酢。湛湛流溪兮一水香，處處秋景兮悲人腸，哀蒼生兮空淚長！

	樂府
艷歌行
明月浮雲間，日藏夜復出。盈盈守空房，君為邊城卒。故衣委沙中，新衣誰作帶。河水何湯湯，褰裳誰涉厲。鄉土天一方，瞻顧生彷徨。彷徨復何為，秋去春復來。來春不如還，儔伍難為言。

三婦艷二首
大婦流鶯梭，中婦飄香裾。小婦弄鸚鵡，臨風懸綺疏。君子且容與，獨立重踟躕。

其二
大婦鳴翠璫，中婦縷鴛鴦。小婦褰珠簾，徘徊輕霞裳。美人如滿月，幾度秋陰長。

十索詩四首
郎逐秋風去，儂泣素□中。青雲殊山川，千里月浮空。霜帷怨獨眠，從郎索春風。

其二
無以贈郎歡，贈郎萬里懷。黯然商雲斂，香餘可徘徊。儂心結雙縷，從郎索環䋿。

其三
烟雨春夏怨，秋露淒成妍。碧蕭夢為紫，騰響弄嬋娟。香袖纖纖手，從郎索綺絃。

其四
儂心結綺序，含悲獨此樓。鳳綢空寂寞，絡緯哀且瀏。嬌緒不自持，從郎索解愁。

五雜組二首
五雜組，春園雨。往復還，寒蟾女。不得已，士羈旅。

其二
五雜組，較組甲。往復還，雁南涉。不得已，脱靺鞈。

秦女卷衣
縹緲複殿冷棱觚，碧窗翠瓦綴珊瑚。玉腕紛紛倩玉尺，卷來縷以琉璃席。簫聲冷艷夢湘妃，虬紈宛宛□香飛。渭溝緑瀉影長霞，高樓浩浩白雲家。昨夜人言祖龍死，惆悵荒烟暮山紫。沙邱梓宫安在哉，艷魄猶結桃花帶。

隴頭吟
日落黄雲凝塞上，胡笳夜雨單于帳。從軍少年跨紫騮，玉勒刀環儼相向。秋風一動霜四垂，陰山欲飛遠天危。空樓少女心參差，階前緑草渺渺思。聞道中原阻赤羽，飛書又調朔方師。

	五言古詩
詠懷詩六首
白雲流其輝，豐草重華滋。申椒挺葳蕤，雜之以箓葹。日月去如流，秋霜來悴之。嗟哉薰與蕕，摇落同一時，孤生岑上竹，峭蒨不改移。榮華難自保，欲語將訴誰。西山有薇蕨，聊以慰我飢。

其二
季秋天氣肅，凝霜團百草。流飆動危閣，殷憂自悄悄。飛甍十二衢，徘徊明月皎。芳草盈衣裾，佳人在遠道。縱横露華白，浮雲漫浩浩。中夜起彷徨，繁辭焉所告。

其三
有女江之潯，環佩揚輝光。託身事君子，猗靡不可忘。婉孌有餘姿，歡愛結中腸。浮雲從南行，安得反故鄉。君恩勿中絶，憔悴歸蘭房。旦旦金石交，何為參與商。朱火黯不然，躑躅只自傷。

其四
辟公援天紀，王道闇不章。招摇繕其怒，昴畢揚輝光。中州襲陽九，江漢隕欃槍。伊人渺四海，屬車皆鷹揚。三楚忽蕩平，輝輝日月昌。朔風日以厲，徘徊至大梁。清埃横八極，武威播無疆。遐荒迪聖德，願言詠太康。

其五
驅車岀北郭，攜手城之陰。徘徊望三楚，蕭蕭楓樹林。激楚聲參差，流飆動遠音。長佩何陸離，湘水清且深。靈均不可見，偃蹇傷余心。

其六
黄鳥雲中飛，翩翩逝安適。掌中無良弓，誰不羨羽翼。鷹隼在其下，竹實不遑食。踟躕曠野間，安得枳與棘。四顧有罻羅，悲鳴復何益。盛衰同一時，撫心長脈脈。

李都尉從軍
踟躕與君别，攜手城之陰。黄雲日暮起，遊子悲我心。流泉清在山，鳴鳥聲在林。别離怨明月，美酒與子斟。佇立忽萬里，天涯淚沾襟。

班婕妤團扇
陶陶忽孟夏，翦我齊紈縷。團團滿明月，畫作雙鳳舞。彩色天下重，方新豈即故。竊恐西風來，歷歷吹庭樹。君恩未及終，棄捐勿復舉。

曹子桓遊讌
高樓良燕會，容與步蘭坂。涼風拂芙蓉，天氣忽已晚。明月流清光，芳蕙滋九畹。車騎紛雜沓，香崖恣遊覽。中夜美人至，華堂發絲管。激楚聲參差，流觴清以緩。四座列群賢，飛閣貂蟬滿。攜手復遨遊，猶恨良宵短。

曹子建贈友
元岡生寳玉，大海出明珠。君王開八紘，卓犖多英儒。寒霜飄翠閣，秋風動玉除。振衣起行遊，駕我雜采車。逍遥上冰井，芳草盈衣裾。將以遺所思，日暮還踟躕。天氣飛丹霞，夜色臨清渠。佳人殊未至，感歎獨嗟吁。信哉延陵氏，寳劍遺邱墟。君子明大節，親交義豈渝。

劉公幹感遇
冉冉孤生桐，結根太華側。太華嘉樹繁，孤松少顔色。生本疏直姿，叨廁清華掖。彩色君所重，敢不修羽翼。翠蓋時追隨，華榱侍賓客。敢以螢火光，綴君鸞鳳翮。

王仲宣懷德
有漢在叔葉，戈戟指天京。秣馬辭故鄉，中心何惸惸。殽函滿蒿萊，舉目渺縱横。放舟涇渭間，平莽見孤城。但聞狐與鳥，悄然客子情。日落關河静，獨坐淚空零。流離别十載，幸遇海内平。不意九淵下，耿耿日月明。冰井從羽蓋，銅雀飄華纓。君子綏福履，深恩難為明。願守元公烈，千載垂隆聲。

嵇叔夜言志
曰余厭塵網，振衣潛羽儀。卓犖驚古人，灼灼揚高姿。遠眺八紘外，陵景希清夷。靈鳳矯羽翼，飄然雲際飛。朝餐若木華，夜飲蒼淵池。悠悠莊周子，方能悟無為。爰居饗鐘鼓，徒令達者嗤。長嘯倚天表，采藥南山陲。

阮嗣宗詠懷
江漢有飛鸞，上下秋雲際。朝吐金玉音，夜飲沆瀣氣。乘霞忽變化，漭瀁廓天地。光耀誰能希，飄飄自摇曳。鳴鳩宛其羽，誰識翰天意。

陸士衡羈臣
君王德孔懋，珩黻榮賤軀。關河阻親故，昆友天一隅。夜與明月侣，朝暨貂蟬俱。雞鳴河梁上，飛鶴臨清渠。綢繆在京洛，繾綣歲月紆。逍遥伊水間，閒步聊與娱。寒烟凌衰草，秋風吹枯株。孤雁飛且鳴，令我懷南區。躑躅良自悲，願垂雙錦魚。

張茂先離情
幽蘭入秋景，宛轉簾櫳間。良夜撫參差，微風動疏絃。流螢熠燿飛，夜闌明月懸。伊威鳴飛棟，蟋蟀響疏簾。長歎歸空房，朱燈黯不然。何時生羽翮，奮飛翔君前。

潘安仁悼亡
青陽忽如馳，白日復秋色。佳人永不見，悲哉無終極。疏帷（一作繐）何淒清，松柏氣蕭瑟。日暮寒雲浮，音徽何寂寂。月明綺疏外，秋蟬鳴寒陌。蕙質如可想，彷彿蘭房側。合歡誰同心，忘憂豈萱草。永懷寄寒夜，冥冥空懷抱。夢中復黯黯，悲思令人老。何以慰我心，愁無北海道。駕言遊南山，流悲玄陰杳。殯室何慘淡，珠玉空繚繞。蕭蕭虚空聲，令人疑清曉。

左太沖詠史
卓犖多志意，閒居傲古人。海内阻赤羽，豺虎當路蹲。指揮失東吴，夷羌咸和馴。建功大河源，高步衞霍倫。天步寧且夷，素心聊可申。太平良足樂，云出東郭門。振衣數千仞，長嘯依青雲。

張景陽苦雨
玉露團素節，金風扇商序。渰渰興繁雲，蕭蕭動疏雨。翠莖日夕黄，涼颸中夜舉。美人殊未來，獨坐思儔侣。芳草萎嚴秋，何以慰羈旅。

劉越石傷亂
金運遘困窮，日月逢薄蝕。八垓白日昏，九野黄霧塞。伊余愧古人，寧敢忘王室。仲尼明大義，西郊有麟蹟。文成志報仇，素書拜黄石。臣節生死移，無以見荀息。玄髪會幾時，冉冉已改白。躑躅功名間，大仇何時克。浮雲從風移，伏枕淚沾臆。戚戚懷百憂，哲人貴努力。時哉會有期，百年去如客。

盧伯源贈友
梁棟無弱才，巖廊重明哲。髦士懷功名，君子守名實。幸託姻媾親，才以明德顯。遼闊非一朝，中心誰能展。綢繆儔伍間，伊余獨偃蹇。抗懷思古人，遐風渺以緬。魯連辭執珪，干木棄軒冕。大道在履夷，何為貴行險。嘗懷歧路悲，更歎素絲染。誰能□其情，匪石不可轉。願守樊侯言，剛柔得所遣。

郭景純遊仙
雲海多沆瀣，閬風采神藥。俯首策飛龍，前驅出玄漠。桂父攀玉華，山圖呼碧落。閶闔流丹霞，輕飆拂瓊閣。三曜訪赤松，九轉響丹鶴。餐風汗漫遊，躡景咸池濯。顔色長不凋，何如守邱壑。

孫興公雜述
天倪貴無名，抱一修玄賞。太素役外觀，無名貴内朗。冥鑒生萬兆，中機期獨往。道爽騖遠求，静觀當自養。扶摇遺世情，津梁釋塵網。寂寂境外妍，冏冏空中響。棲幽乘月歸，矯翮凌風上。希夷誰能知，玄語非所獎。循崖庶無缺，正始得所放。克□超然風，能使身外敞。

許玄度自序
莊周遺外觀，聃叟抱中道。君子清玄思，無名去形兆。理以御風超，情以排筌曉。巖阿采三秀，餐之不遑飽。雲檻拂長松，石階滋碧草。冏冏凌虚音，長詠商山皓。曲房麗丹霞，幽櫺見青杳。奄忽旦暮間，攬斤得所寳。賞心會有期，神慮良可保。物我無殊觀，悠然心終老。

殷仲文興矚
清晨出北郭，行歌傲天際。輕飆激長霞，流泉漱清冽（冽字叶）。喬柯擢芳蕤，石壁間空翠。中情不我違，賞心聊可憩。山表見素陰，林端散明霽。惠色既娱人，玄風誰能蔽。我欲從之遊，瑩此養生氣。

謝康樂遊山
清晨出行遊，層巒蔽烟景。旭日耀紫林，明霞靚翠嶺。總轡深賞心，杖策造靈境。石蘚碧嶂開，文藻曲波冷。葉上露已晞，山中光未耿。鳴鳥巢高柯，哀猿奔枯梗。金光出林表，錦湍倒巖影。山阿有芳草，采之不盈秉。越人聲已夷，楚客歌猶郢。班礦生豐草，文砂没丹井。曜靈已西馳，纖阿忽東冏。秀英垂露滋，繁條擢秋穎。覩此物外遊，能不中情迥。獨立返照微，宛轉發深省。

陶元亮田居
種菊盈十畝，杖策行東籬。斗酒良已厚，寸心不可移。日落南山下，場肅苗已齊。稚子拾遺穗，欲呼行故遲。百年行自苦，白首得所期。曰歸東皐去，陌上聞鳴雞。人生守太素，戚戚當何為。

謝益壽遊覽
勞此蟋蟀歌，渺矣莊生駕。總轡大野間，徙倚隨物化。泂泂寒潭深，落景悟長夜。秋桂散幽巖，朱蘭冠遠榭。百年會有期，臨風酌清斝。走鹿銜芻歸，飛鳥日夕下。朝露何時晞，宿草已凋謝。尺捶當自知，秉知貴所届。

袁景明從駕
青陽禮新穀，方甸端明禋。吉蠲告皇祝，純嘏届清晨。九斿集鳳羽，五輅揚龍文。翠華凝碧落，文葆遏青雲。焚柴格玄漠，灌鬱登青棼。金龍耀長坂，蘭橑映浮鱗。薦馨動玉律，鼓吹來天神。朱紘奏太史，康爵陪元臣。嘉魚獻洛汭，神龜見河濱。同軫分六隸，撫績熙五辰。展歌宣盛德，作頌愧輿人。

湘妃怨
采蘭湘之沚，搴蕙澧南潯。寳瑟託清怨，微風動遠音。藍田月初落，洞庭雲正深。君王不可見，極目悲余心。

七夕詠牛女
雲中望靈匹，迢迢見牛女。飄然涼風至，河漢共延佇。漢北有負軛，漢南有投杼。重闈知夜促，璇室攜其侣。七襄曾無期，報章淚如雨。歡娱一夕間，乘風且容與。

八月初七夜零雨初霽
秋色淒以厲，芳草顔色變。浮雲從風移，纖阿隱芳甸。征鴻賓北林，翩翩望歸燕。清光正徘徊，卻我齊紈扇。振衣起行遊，遊思良可羨。延眺天四垂，願假乘風便。

自浦城入越
玉衡指孟冬，既望日月直。夏子脂歸輪，蒼茫入鄉國。厥晨雲霧合，曀曀不相識。山鬼隱隱啼，羈魂為惻惻。怒虎遥嶺咷，天風沉沉黑。俄而氣象分，天地寥然砉。嵐顔滅氤氲，深林亂響息。璀璨失石膚，連岑錦綺織。紫屑滿山瑣，絳衣朱點赤。行行見古寺，殘角氣蕭寂。荒冷蕪殿餘，塵埃招提宅。苔緑世尊眉，莓青龍象襋。何乃殷繁地，有此傷心迹。因知淳樸鄉，不崇淫祀飾。步履盡農桑，隴上青青麥。豐薪既被野，嘉穀亦露積。行人囂往來，遺秉蔑敢穫。接肩對嬉笑，閒閒順帝則。野道方喧喧，雲根黯然羃。瑟瑟烟杳冥，微涼侵輿席。須臾雨離離，綴石聲瀝滴。澗水淙然鳴，俯視見青壁。觸嶼懸瀑飛，渺渺日已夕。雨音亦緩緩，解裝憩旅逆。達曙促行轍，振衣整幽策。出門未數里，尋烟近登陟。羈旅寒嶺上，下眺萬頃白。或如汪洋波，含崖帶天石。積霙斷長岡，皓皓姿千尺。又如素鳥群，高翔奮衆翮。秋風滿空山，天霜疊沙磧。審視未得真，雲濤不可極。初若在足杪，既乃杳難即。倏忽白雲卷，群峰競青碧。爰入仙霞嶺，天盤難今昔。扶服梯以登，輿人紛相謫。頂足互相承，巖骨痛吾力。前者驚崔嵬，後者炫幽賾。嶺上修竹饒，僕夫歇青襫。水飲雜坐卧，抹脛嘗嘖嘖。既乃歸羈舍，衣寢罔底跡。翼日策疲車，驅馳長路適。江郎復江女，遊子止其軾。至此楓益繁，照耀明爍的。回首無閩雲，漸作故鄉客。

侍伯父茅庵小憩
紛紛十二衢，車馬日照地。術以敝廬超，道由華屋蔽。寺幽人不知，林端霞若綺。昔聞慧遠遊，復此朗公憩。玉磬從風音，疏鐘響雲際。我思天之末，身世良可棄。

孤雁行
孤雁天際飛，哀鳴萬里音。侯氏有佳士，妃我賢女兄。翡翠垂其肩，珠玉結其襟。阿弟搴裾泣，送姊出我門。江波日夜流，令我懷沉沉。入堂拜舅姑，侯氏稱嘉賓。二載未歸寧，儼然抱外孫。家君嬰簪組，將入炎河濱。阿姊置畫舫，送我之虎林。執手河梁上，酌我温瓊樽。衣以雜綵衣，從風揚繽紛。阿母默不語，垂淚沾衣襟。阿父拜王母，願兒報主恩。阿弟拜吾姊，分袂離悲深。征帆入南去，回首無故人。爺娘不顧女，但有唤兒音。寒風正蕭條，鸞皇忽已分。遺孤拊柩泣，阿爺不曾聞。日月忽如馳，俄頃成三春。秋高父母歸，長歎空江潯。尚見故時樹，不見故時人。爺娘走入户，高堂無老親。拜哭撫靈几，憂來不可任。孤兒在左右，呼舅何慇慇。借問姊何在，姊在堂之陰。膏沐勿復理，鏡臺遺輕塵。庭有雙鴛鴦，交頸振哀吟。日暮悲踟躕，何以慰我心。

弔屈左徒
江漢有美人，泛舟遊極浦。緩歌發清商，蕭瑟悲激楚。葯房辛夷室，冥冥湘靈語。渺渺蒼梧間，帝子空延佇。絃絶響更悲，曲罷淚如雨。

	七言古詩
題王叔明柴桑圖
黃鶴山樵高隱時，丹青寄傲稱絶奇。瀟湘烟雨數百幅，後有摩詰前愷之。曾寫南山秋草碧，云是陶潛數畝宅。薜蘿欲卷山中人，長嘯雲烟翠微客。秋風颯颯吹柴桑，滿山野菊花已黄。芳草緑滋露猶泫，落木無人古道旁。當年彭澤作吏者，敝裘載酒行中野。江州刺史來挽車，車上狂歌揖不下。東籬醉起返照微，悠然栗里行跡稀。黃農悲嘯亦何補，聊采薇蕨慰我飢。寥廓千秋一靖節，晉室雄圖竟銷歇。祇今江左成龍文，卜曆重光啓中葉。君不見紛紛冠蓋黃金台，輕車駟馬安在哉。勸君一上麒麟閣，回首拂衣歸去來。

送林聖楨茂才之江上
秦淮日暮西風起，片片黄雲落江水。長懸翠幄千門青，半捲紅旗萬山紫。林生躍馬行江關，自言一見倉海還。鷫鸘百結出門去，回首大笑無人間。

夏節愍全集續補遺
	五言古詩
懷李舒章六首
策馬與君别，攜手之河梁。對酒不能飲，道路阻且長。驅馳至京邑，日月黯不章。大河未入海，日暮徒湯湯。伊人在遠道，中夜獨彷徨。

其二
彷徨復何益，相去天一方。引領不可見，撫心徒自傷。涉江匏葉苦，芳草不盈筐。中途有廢轍，欲駕阻高岡。昔為膠與漆，今為參與商。

其三
參商猶可望，遠道徒相思。悲風日蕭條，遊子行何之。白日匿西山，夙暮不可知。浮雲出修坂，余心嘗參差。

其四
參差撫鳴琴，飛鳥不遑下。鳴鹿求友聲，銜草在中野。落木淒寒蟬，中林有野馬。絃促知心悲，余懷誰能寫。三歎知者稀，之子敦大雅。

其五
大雅無其倫，天命不我佑。豺虎當天衢，孤魂寄靈柩。没者不能追，存者長自守。夜半寒無衣，露宿在中霤。人非金石固，安得長不朽。大道不終棄，君子良邂逅。

其六
邂逅在萬里，羌胡與之俱。生平號任俠，寥廓天地殊。征鴻歸自北，寄爾尺素書。之子當自勉，毋乃守區區。丈夫明大節，敦信義豈渝。

	七言古詩
江南曲
朝登白下城，暮宿丹陽道。長江東去滄海流，遥看千里清光早。金陵景色帝王州，烟雨繁華天際留。珠簾按舞三千户，紅粉嬌歌十二樓。處處澄波碧如練，蘼蕪濯濯生芳甸。瑣闈香霧影嬋娟，錦幌輕霞氣葱蒨。香霧輕霞望不迷，狹邪夾道向金隄。南樓簫鼓聲方徹，北里笙簧響乍低。南樓北里飛甍滿，長佩高冠何纂纂。雙雙盡抱寳雕弓，兩兩皆吹碧玉管。玉管雕弓金市頭，二十重封不解愁。越客璇題開蹴踘，吳姬翠帳彈箜篌。越客吳姬盡容冶，筵前戲抱當壚者。秋風宛轉鷫鸘裘，朝雲照耀鴛鴦瓦。雲開風轉艷陽年，歌舞高臺興杳然。公子豹弢金屈戌，美人蟬鬢鐵連錢。屈戌連錢自明媚，酒酣時笑荆卿事。佩中玉璜戴燭名，劍上龍文辟邪字。其間豪俠妙入神，呼盧擊博稱奇人。闔閭墓上生碧草，鴟夷江上浮青蘋。須臾日暮秋風起，高山巍巍水瀰濔。吳宫花草安在哉，河轉參横獨徙倚。

上巳篇
陽春烟雨曲江波，垂柳依依芳草多。少年雲暗青驄馬，美女風輕白紵歌。芍藥隨風紅蕩漾，翠閣青樓自相向。金綴張家翡翠鈎，繡成楊氏鴛鴦帳。翩翩公子黄貂裘，生年二十富平侯。五陵俠客來金市，六郡名娼滿畫樓。夕陽一半横塘路，娟娟楊柳春雲暮。漫折紅蘭新月生，輕揮團扇清風度。誰家少女酒壚頭，日暮東風不解愁。今夜且須歸去好，明朝仍上木蘭舟。

邯鄲宫人怨
邯鄲陌上暗香春，桃柳依依欲向人。五湖公子遊俠士，聽得新筝緩緩意。孤燈黯淡疏絃斷，知心明月憐相看。筝中自言少小時，五歲嬌歌古別離。六歲便知學歌舞，獨向春風垂楊處。七歲自名為小香，閒閒鬭草不成妝。青年十二抱琵琶，背立秋千步落花。十五父母攜入秦，門前車馬紛粼粼。秦王選女特召見，承恩屢上明光殿。萬户椒泥瓊璧門，千宫綺席青珠閽。依依玉枕綴珊瑚，羅袂難勝白雪膚。臨風一調涼州曲，欬唾層霄飛珠玉。日日頻勞香輦尋，嬌緒不持涼夜心。獨倚秋月翠袖削，持花每欲君王著。恩情直勝趙飛燕，兄弟封侯誰不羨。宫車忽然從九龍，泣對春光烟霧中。元子嗣位加玄服，奉詔宫人歸厥族。蛾眉悲結共三千，胡琴一曲天黯然。小香含淚出宫來，涼雲淡淡長悲哉。凌波欲度河無梁，歸拜父母欲斷腸。兄弟爵禄皆被收，黄金散去失貂裘。昔時無功承主恩，今日零落嫁東村。東村夫壻輕薄兒，一去遠近不復知。抱筝對月月光薄，子夜相思夢長樂。嗟余蘭蕙香香草，衰入西風勿復道。漸漸紅顔欲白首，百年榮盛詎可守。始知以色事他人，隨風開落誰能久。

與王大后張泛舟華亭谷
横江急櫂秋始波，清霜乍下丹林多。王郎拔劍為我歌，攜酒同醉金叵羅。連天芳草碧雲過，此去扁舟到五湖。冰絲鱠魚銀錯落，四顧無人秋寂寞。錦帆直挂波濤作，碧空遠映琉璃壑。新緑芙蓉光濯濯，臨風欲采不盈握。余為龍兮子為雲，欲叩天門白玉閽。遼遼虎豹當路蹲，中心鬱結誰能陳。海内磊落無其倫，何時識盡非常人。

送客遊閩
生年十四與君遊，長嘶塞馬胡風秋。高冠長佩青絲騎，金鞍銀鎧黄貂裘。大野踟躕將别君，君從此去之東甌。輕舠一入胥江去，胥江風雨神靈愁。舟子理楫張錦帆，秋聲一起空翠浮。蛟龍窟隱深百尺，遠烟翠微不相識。山鬼含笑蒼山阿，馮夷擊鼓波濤黑。青蓮萬頃金沙湍，惟見山光與水色。昔時漢代横戈士，樓船十萬止於此。金鉦賁鼓安在哉，草衰木落江之沚。昨夜西風閶闔開，微雨淒淒水瀰濔。寒霜夜結沾人裳，孤猿長嘯遠山起。行行樹杪多白雲，秋鳥參差不可聞。八溪五嶺風俗異，灘水上下天地昏。君不見當時豐城劍，於今千載蟠延津。何不取之為佩刀，錯以珠環揮浮雲。南海風清藏瑰奇，火齊木難珊瑚枝。寄語三山諸君子，道路遥遠渺難期。歸來寒風已觱發，君今且盡杯中物。道中為問羊裘人，人情黑白誰能説。

采蓮曲
江南兒女好容與，蓮舟蕩漾隔花語。□□為采同心枝，青蛾素腕知儂許。長相思，暮儔侣。巫山雲，巴山雨。沙鷗集，輕風舉，乘月歸來歌白紵。

觀濤
大海出没波滔滔，魚龍銜日百丈高。倏忽蒼茫天地合，咫尺不辨神靈號。江中小艇不敢渡，浮雲漠漠隔江樹。海女霓旌乍有無，雷鼓填填屏翳怒。靈□冥戛青濛濛，虚無四面浮芙蓉。丹楓葉落碧波冷，一上一下聲淙淙。須臾風起水勢作，天門乍開秋不落。江妃歌舞流佩音，金河錦湍光灼爍。登高極望高翠迷，皓然瀲灩長天低。涵虚萬頃皆一色，水面隱隱鮫人啼。其中深淺不可測，秋山遠映嵐光白。龍鱗半挂倒青波，潑潑鯉魚尾三尺。嗚呼！此水乃自滄溟來，長江如練浮天垓。雪花片片流不盡，北風直到天津臺。

杜鵑行
西川有鳥名杜鵑，蜀山天子聲相連。嗚呼三萬六千歲，君臣舊禮誰能宣。一身羈旅愁滿眼，容顔憔悴呼蒼天。悲鳴未終口流血，慘淡遊魂竄其穴。蒼鼠相攫古瓦間，愁虎啼呼風觱發。當年高坐深宫中，左右紅顔共蹀躞。至今寥落人世殊，毛長羽短徒區區。金支翠旗嗟已矣，望帝魂歸今有無。

哀燕京
太行山頭風霾黑，倏忽便至長安陌。九門魚鑰光沉沉，諫草猶説咸陽賊。聖人痛哭有誰知，但言相國休沐時。羽林萬騎不授甲，金門待詔惟賦詩。一岀乾清翠華列，仰視欃槍大如月。欲出不得天地昏，都城片片如冰裂。六軍解甲皆望風，御柳參差血染紅。宫車不出長已矣，更聞痛哭坤寧宮。左右蒼茫不相語，建章明光豺狼處。夫人九嬪糾紛紜，躑躅永巷淚如雨。當年赫赫長歌呼，今日俯首稱老奴。但道我得生處樂，操箕典謁奈若何。御院老烏飛簌簌，夜半長鳴上人屋。妻妾向人歌雲和，俯首含悲不敢哭。呼盧擊博鳳凰樓，白日陰陰天氣秋。青燐滿地新鬼嘯，長空慘慘神靈愁。内府白金紅標記，鋌上猶存永樂字。王孫自竄荆棘中，見人不敢言名氏。嗚呼！北平王氣盡諸陵，牧羊其上草不生。風雲江上鍾山氣，夜看牛斗佇中興。

野哭
大河湯湯秦晉來，荒荒百里見孤骸。青犢長驅涿鹿塞，狼烟竟上黄金臺。駟馬騤騤車業業，日高鵝鸛不成列。北國遥開雍畤雲，西風吹落燕山月。玄黄不辨天地間，虎豹遼遼蹲九關。鸞輅淒涼歸便殿，龍髯奄忽墮西山。庚庚旦旦十七祀，郊壇翼翼今已矣。六宫痛哭□元妃，長秋慘淡歸皇嗣。其時死者曾幾人，匍匐但稱歸順臣。旌旄誰是田橫客，冠蓋無非項伯倫。惟有先朝一杜宇，啼入東華門上樹。望帝望帝何不歸，千古君臣僅如許。

夏完淳詩輯佚
	四言詩
永豐寺祀神辭五首
嵯峨首石，巖勢崢嶸。洲島回合，圻岸奔驚。清池碧澗，飛溜縱横。靈神發響，思皇以徵。

其二
赫赫炎炎，旱魃為殃。上帝不平，司失厥常。圭璧既卒，皮幣既亡。饑饉將臻，元元用傷。

其三
如焚如惔，爞爞蘊隆。家君不康，爰祀上穹。油油雲沐，甘霤濛濛。民生既遂，五穀斯豐。

其四
谷風婉孌，乃雨乃陰。沛霖沾足，良疇蔚新。時維建祀，於彼山岑。苾苾芬芬，神用來賓。

其五
神之來賓，敷祉於民。永富爾歲，永綏爾人。斐斐士子，綿綿殷殷。馨香上徹，嘉瑞繽紛。
（出處：崇禎《長樂縣志》卷五〈祀典志〉）

	五言古詩
題五賢祠
安昌千嶂合，緜亘復嵯峨。高峰隱雲際，日炤澗生波。駕言往東隅，祠宇倚山阿。青池映緑草，峭閣響鳴珂。肅肅瞻遺象，徘徊起嘯歌。巍兹五君子，講學潛幽坡。依師被讒逐，亮節不改初。苾芬永懷報，濟濟士民和。山川自今古，大道長不磨。
（出處：崇禎《長樂縣志》卷五〈祀典志〉）
