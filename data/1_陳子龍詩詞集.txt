陳子龍詩詞集

陳忠裕公全集卷二

騷

衆薆（《騷》云：「何瓊珮之偃蹇兮，衆薆然而蔽之。」悲賢人去國也。）

嘻！閶闔块其激零兮，空黕黕而沉慅。歲涒灘之春駘兮，百卉具而異遭。薋菉奮臭以莽逵兮，蘭見憎而𢧴薅。夫何弱芬之婉㜻兮，固心持而息晚。長離戾而遺音兮，魈仰嘯以私忖。左鵂鶹刺刺刷羽兮，右蝮蛇遊乎蒲之水。蹇幼妙而陳辭兮，畀微形於利齒。羌美人之中孚兮，媒申申而間之。固托䝟貐以爲媒兮，雖宿誠之易離。嫮被嫉以魋肩兮，貞既字而中疑。褰幄踽其潔蹤兮，廓娟娟此幽靈。狂且諑其夸毗兮，苟驅雲而當熒。懷焰際其焉懟兮，遾揚旭於高㝠。筌既鬱恫其蛾眉兮，命余夢以纏綿。曾㕟齂之警阻兮，孰傳余之幽妍。命巫咸爲余占兮，曰頤其女有之。惟躁言之曃機兮，豈鼎食之如飴。譬蜉蝣之清枯兮，又觸邪之觺觺。飇風飄其一籜兮，邅夭眇於南方。揚舲涉於大江兮，騎文（一作朝潛）魚於龍堂。葦索索轉其玄渚兮，丹椒遠馨於都房。矚越山之峍崒兮，登閩嶠而極望。海浡波以霍雲兮，吾將使鯨爲鼓枻。沫濛濛以吹蛇兮，潮涓涓而漾蠣。積沙湠漫以葬珠兮，掩蛟宫之神麗。照雪谷之紫莖兮，咀陰峯之絳荔。抱疚離之昔坎兮，續謇謇之今傷。我固知世俗有善誣兮，指正道於天常。豈筌之獨我尤兮，曷能不厭余之芳。芳固若可厭兮，爰恣遊乎大荒。綴列星以爲衣兮，浴天漢之清瀾。攀箕尾之正士兮，赩光庶其余旦旦。

訟魃

天爞爞兮高四垂，氣茀翕兮雲何之。天病槁兮露不施，竭日力兮乾星姿，哀江南兮色黔黧。焦禾欲訴兮不得上，凌競失寒兮灼莽蒼。龍何爲兮不翻，靊霳何爲兮無言，魚何次兮高原。旱草㦸兮氣昏，石文兮中燔，蛟渴兮蹇蹇。若有物兮驕傞傞，吹炎火兮縮流波。虐下民兮媚天，布流言兮謂予不妍，斬兹土兮不旋。詛帝女兮徙倚，遏雨工兮自弛。焚碧林兮走蒼兕，鼉梁涸兮石髮死。何辜兮坐毀，發予使兮玄熊，命余郵兮雲驄。支祈持戈兮舞空，黑蜧起兮馮馮。馮夷發河兮江妾海童，余排天門兮告帝以不聰。巫僛僛兮詈汝，溺深淵兮江楚。拯燆燆兮禾黍，永千𥜥兮爲民禦。

閔奄（悼友人潘子桓也。）

於戲！美人之歸蒙如也，乘玄飇其焉之。莽瑟兮搖零，毒霧障乎長離。摧殺脩翰兮，墮扶桑之上枝。沈墨玉於洮之水兮，予今亡此靈蓍。悲浩浩兮，流雲而無姿。風發發兮，散枯桑之鸒𪆁。景黶黶兮，穹黝䪥以莫麗。揚沙棠之委委兮，予將東征海之涯。馮層臺以四周兮，召巫陽而陳辭。惟昔帝之委柄兮，紛靈璅之妖禲。茁衆芳於江南兮，屬美人之姱勵。矯幽貞以相慕兮，揚狄芬以微睇。媒介夫汝南之正士兮（謂周子也），曰吾黨之聖惠。余既贈其玉環兮，耿中情之私寄。苟非義而不取兮，立前脩而遂遂。翔赤鸞於大杆兮，銜玉符以舒翅。披閶闔而導乎東璧兮，覽雷師之形字。貽靈威於洞庭之野兮，胡青版之陸離。人既炫其流爛兮，又詹詹而見詈。指星辰以爲期兮，我固知美人之瑞也。緝長𤫋而爲佩兮，又胡遘此瘁也。曰：先鳴於冀州兮，信洸洸于上京。滋豐潔以沃若兮，表下土以爲正。遼帝閽而不我即兮，抱總總之幽誠。弄翠羽於南枝兮，嗣小雅之鳴嚶。發湘江之怨文兮，逐蘭臺之麗情。子既紛其金雘兮，余躡華而峥嶸。繼微言于孔繇兮，屬玄苞之菁榮。惟醜艾之奮臭兮，實滋蔓於鄱陽。彼曲士之疾正兮，毀椒蘭之不芳。佩迷縠而適野兮，固周身以焜煌。直我道之徽繩兮，絕狡童之無良。余龍既連蜷於雲中兮，子又曰山有猛虎。朝策我馬於鳧嶧兮，夕余秣于幽土。狐伏莽而穴處兮，鹿牲牲而隨麈。雖九關之見阻兮，帝錫予以繡黼。若息壞之在弇兹兮，令鸞鳳其自歌舞。予獨遘此凶閔兮，垂錦帷于南浦。鴻文飛揚而四出兮，鮮夫人之纂組。余歸舲於大江兮，知卒斬夫蘅杜。瞻海雲而涕洟兮，摧吾黨之良輔。駕青螭而上騰兮，惟帝實予善侮。升扈壘而招之兮，嗟爾魂徠其俁俁。招曰：玄冬切暮兮，吾子上征。䨡曇容容兮，高雲鼓笙。陰池早青兮，廣堂肅清。我爍玄文兮，鐘鼓孔鎗。魂其來兮，將爲子榮名！

陳忠裕公全集卷三

風雅體

曜靈之什（八首）

《曜靈》，天子遇旱而憂，省獄減刑，雨以時降，詩人美之也。
曜靈維陽，杲杲麗天。爰自東作，火見于昏。天之薦瘥，藴隆如焚。皇曰予冀方，邦畿所安。廢我來牟，兆民孔艱。

其二
旱之始盛，維塵冥冥。旱之已（一作太）甚，百卉具零。豈降自天，胡德非馨。曾是有象恭，曾是有讒慝。曾是有詭隨，曾是有掊克。

其三
爰命宗伯，大雩孔明。爰命徹侯，于郊于宗。以爾幣玉，及爾斯牲。方社既周，山川用享。振古率育，胡遘予不寧。

其四
嶢嶢泰華，肥𧔥爲災。奕奕便殿，皇孫于居。蠲莫不虔，其謀其咨。帝祐曰遲，胡寧忍我師。凡百君子，敬爾在兹。

其五
巍巍薊丘，維君宅之。翼翼皇心，維天繹之。禮莫不展，來饗來格。膳宰既徹，鏞鼓既釋。凡百君子，勖爾無斁。

其六
皇曰司寇，人亦有言，維刑世重世輕。朕堲姦宄，或愆于平。悍陽驕驕，憂我黎氓。乃清岸獄，乃釋累囚。肆赦時夏，式歌且謳。

其七
倬彼燕山，出雲油油。終朝瀰野，既舒既柔，既霑既優。田畯語語，樂我士女，以育我稷黍。皇王布惠，天錫純嘏。

其八
不顯令德，明明義主。昭事上帝，儀刑皇祖。下民阻飢，天鑒在兹。既享祐之，又潤澤之。固天之龍，於萬無期。

有虺宛宛（三首）

《有虺宛宛》，刺讒也。民之訛言，君子傷之也。
有虺宛宛，茾則傷兮。彼何人斯，言如簧兮。用爾回遹，四國不寧。訛爾噂𠴲，胡莫之懲。

其二
有蜮綏綏，江之外兮。彼何人斯，干國議兮。終風突如，孰捫其舌。天不示爾以定，譸張我良士。

其三
有靦爾憎矣，誰適爾憑矣。維彼不順，職競爾應矣。天聽孔卑，胡謀弗勝。淑人君子，鼠思履冰。

南溟八章

《南溟》，少詹黄公貶豫章，其門人作詩以贈之也。
南溟浩浩，灌於九域。挺兹君子，光我邦國。生民惟良，好是正直。天惠大師，鍾此孝德。
孝德伊何，文明且貞。亹亹惠心，多藝不顯，令儀孔聞。愔愔淑人，秀於丘園。明德昭融，王廷所寶。
允矣司直，作予史氏。執事寅清，嘉謨是矢。皇王聿興，寤寐膚敏。孚于睿聖，如蘭如𦶜。
惴惴纍宰，惟公恤之。攘攘畔人，惟公測之。永命難諶，惟公質之。帝德不爽，惟公翼之。國有靈蓍，俾無回遹。
天未寧爾以治，公孫于野，聖不違時。豈曰棄播，優游阿谷。履道弗彰，克柔克正，以永令名。
皇曰多難，朕方思過。眷爾舊學，庶幾夙夜。公心蹇蹇，知無不言。古有虞唐，以勖我君。毋信讒説，毋邇壬人。
邦之多辟，式以天常。豈伊具瞻，不慎於儀，俾民卒狂。公拜稽首，抗言于庭。彝倫永存，兆民其章。
惟荆之委，彭蠡湯湯。我思古人，身雖在外，迺心不忘。天鑒不替，顯忠遂良。無有遐心，以慰聖明。

鳲鳩

《鳲鳩》，贈袁節母也。
宛宛鳲鳩，集于嘉樹。其葉黄隕，悲鳴不去。中野張羅，維風及雨。顧將孤雛，傷我咮嗉。日月云邁，勞心實多。爾雛翺翔，在梁之沙。豈不高飛，庭幃孔遐。民生何艱，聽此哀吟。無言不酬，以慰爾心。

琴操

思歸操

《思歸操》者，君子遠遊，思其親而作也。
溶溶白雲，江之干兮。高陵委蛇，蔽檀欒兮。自我不見兮思無端，晨昏靡依兮獨盤桓。本菉葹兮題以蘭，懷形素兮溯流湍，逞極目兮忘朝餐。

四言詩

初觀政刑部自勵

叡哲維明，皇王廣運。景曜遐暢，玄風内藴。求俊遂良，匪遺幽隱。蕩蕩玉除，肅肅龍袞。愛咨嘉言，寧我邦本。宏收土壤，授祿不返。授祿維何，視予秋卿。維王建國，六官允成。赫赫憲府，載明且貞。五服不愆，六典既平。祇承懿訓，夙夜屏營。我思唐虞，邁種作士。疆無逆命，荒裔同軌。朝無讒説，百工燕喜。勉爾台保，納溝是恥。伊我先人，剛塞自持。孔武司直，典獄于兹。克敏克寛，率乂棐彝。帝眷令問，降寵不遲。先民有言，明發懷思。矧瞻遺矩，永慕常悲。維余小子，性麗于愚。早歲孤露，希尚不模。樂我狂簡，任我馳驅。矜負壯往，雕蟲是都。豈無良朋，範以德隅。顧承嘉命，被此章服。怵惕未遑，其何能淑。水亦有涯，車亦有幅。慎爾話言，敬共維穀。毋曰道遠，服勤者長。毋曰聖希，舍己者良。大人含弘，敦厚流光。載淵載瀾，實潤芬芳。質以外清，文以内麗。處物冲損，當機果鋭。好是正直，若金就礪。儀刑前修，黽勉濟世。國譽馨聞，家聲遐繼。敢告君子，輔兹不逮。

辛巳上巳同太守王公郡丞畢公别駕李公修禊蘭亭傚古

嘉辰載陽，良儔孔多。停雲冠嶺，輕風扇柯。我懷先民，在此山阿。散髮玄澗，浮羽澄波。

朔風

朔風其涼，灌木悲吟。靡靡長薄，實勞我心。陟彼高岡，宿麥青青。野無行人，遠望涕零。予懷維何，云念疇昔。發英三春，揚華九陌。馳光密移，倏若川流。素商既逝，玄景忽周。寒暑遞遷，當待來兹。我生不再，誰能攬持。瞻彼飄蓬，亦或爰止。嗟我憚人，載行載起。蘭茝在握，君子所媚。枯菀有時，芬芳不異。我有神鼎，誰與析薪。我有修竹，誰與絲緡。原田膴膴，何勿荷鋤。登高極目，不如脂車。臨兹蕪穢，豈無耦耕。執綏授策，可以遐征。

古樂府一

豔歌行

石閨有仙女，遊行雜雲煙。朝臨湘川曲，解珮漪漣前。麗景屬雲楣，斜光傳紫鈿。流蘇灼星綴，跳脫豔虹纏。花露結翠幔，水木開清川。中有端然人，幻此無窮妍。媞媞悉衆媚，抑抑私自憐。蘭音凍成澀，柳髮揚復卷。春燕翦越素，秋鴻征蜀箋。中情慘不舒，音徽徒留連。

度關山

度關山，道路難與言。問爾詰曲，曷爲使我行無援。告而不答險復昏，行一退百，馬傷蹄，車摧轅。朝所共食人，墮巖見新魂。悲風激涕泗，風從故鄉至。問風室與家，曷不喻我志。豈無同行人，各不能言對以意。高山富雲霧，發端始何年。溪毒渴曷飲，日落虎有權。狐兔號行旅，斷碑草將平。勉讀能強識，乃云險在前。行道性命薄，抽思何獨度。豈憶高殿中，瀝酒感恩遇。恩遇在殿中，殿中不識路。

王明君

我本弱女子，被選當雄兵。男兒畏強虜，辛勤獨遠行。行行漢城盡，遂見邊草橫。馬鳴何蕭蕭，使者來相迎。俗殊姓氏曲，曷以稱其名。河凍塵失塹，北風搖旆旌。閼氏本至貴，當之乃心驚。穹廬亂南北，無繇瞻漢京。漢京君臣薄，胡人父子輕。豈欲惜一死，恐起漢胡爭。天子方厭戰，婦人聊苟生。縱有歸來時，恥見父與兄。日憂負君託，時聞胡馬征。采采苜蓿枝，血淚相與并。願因雙飛鵠，持贈漢公卿。

猛虎行

鯨何不生足，虎何不生翼。虎有翼而能飛，飛入城市擇人食。肥者公與卿，飲人膏，食人國，步趨生聲好顏色，奈何終日崎嶇在山北。不食吞風宿霧之樵人，或負敗襦結裳之桑女。身體微賤血肉少，跪告猛虎不堪供爾俎。虎言爾人無空悲，人死爲倀豈不知，禁之反覆聽指麾。當今貴人誠險巇，食禄受爵忘恩私，何况食肉寢其皮。有翼能飛入人屋，我得貴人安用之。穽機當道覆以莎，射卒林立藏山阿。愚倀引我能安過，貴倀引我陷網羅。嗚呼，豺虎不食豈足多！

西門行

出西門，行復思。遙遙道自遠，乃令我悲（一解）。夫道遠，道遠豈足悲。何能摧輪解轡，窮年營所私（二解）。大者王，小者侯。試問彼何爲，功業如山丘（三解）。事大身遂小，憂愁亦山丘。求一乃得兩，何如兩不謀（四解）。不見古人魯仲連，與人成功來無時。不見古人魯仲連，與人成功來無時（五解）。世網雖云密，我飛自有期。隱見不終日，任君終日疑（六解）。

東門行

出東門，步卻竟歸，自問歎中微。坦衢成太行，還視海内皆崔巍（一解）。獻策驅駑馬，秋風吹人衣。囊中自問咨嗟，言者權奇知者希（二解）。知者希，上言服色正朔，下言□□□微。棄邇即迂，揚鑣雲中，羣人代戚志與違（三解）。棄邇即迂，揚鑣雲中，羣人代戚志與違。絳灌誠可希，自問面目終難依（四解）。

長歌行

浮雲恒窈窕，時上東南枝。樹體託山阿，千載常不移。暴雷裂根石，浮雲亦心悲。久處無近情，偶值結中私。曠焉天地間，豈無桐與椅。枝葉非素識，當之心生疑。衆人徒薨薨，結交亦有時。

飲馬長城窟行

北風時漠漠，長城草枯落。長城信嶢嶢，何如故鄉遙。相去雖萬里，諒同夕與朝。朝夕幸匪異，展側魂夢至。老馬知泉根，軍中盛騏驥。但揚出塞鞭，莫假歸家騎。胡馬隨草肥，鴻鴈隨人飛。寄書鮮竹帛，勉裂來時衣。作衣良不易，萬結復億織。讀書見故衣，益爾千行淚。

野田黄雀行

枯桑動寒風，蒼蒼天地涼。黄雀甘籬落，不慕高翺翔。物小易爲羣，相呼入空倉。空倉誠可樂，鷙鳥徒茫茫。冥冥蒲葦衰，水清見魚行。野老徐投竿，鮮鱗遂登堂。西山饒草實，東家多餘糧。出入在溪澗，感兹不能忘。

怨詩行

春葩似烟霧，當霜枝不延。傲睨松與柏，乃爲棟梁堅。貞材及豔質，均在疇昔年。疇昔君向妾，明月答清泉。月缺忽已滿，泉涸不復漣。凄風過眉目，情思託遠天。天邊多浮雲，掩仰若我憐。幽懷引君旁，芳香日亂零。難以棄婦顏，持陳君子前。

邯鄲才人嫁爲厮養卒婦

登山不厭高，墮水難言深。兩地各一顧，天道不可諶。盈虚有異理，譬彼旱與霖。芙蓉嬌清夜，忽爲秋風侵。達者識其機，冶容持小心。趙王有佳人，千萬爲一簪。一朝示國信，厮養來相臨。昔在趙宮中，妒無專房任。今來寵雖獨，悲哉彼同衾。

瑯琊王歌（八首）

飲馬大溪下，石滑傷馬足。馬足不敢惜，恐驚雙屬玉。

其二
大道何鬱鬱，瑯琊王者門。女兒中間坐，男子傳饔飱。

其三
東家鍊黄鉛，西家鍊青鐵。鉛刀難殺人，鐵刀有時折。

其四
女兒好顏色，不嫁瑯琊王。猛虎依深草，不願登高岡。

其五
三刀買一雞，日飼鳳凰食。鳳凰慕梧桐，朝來變荆𣗥。

其六
秋風八九月，女兒换涼鋪。瑯琊王者門，石虎汗如雨。

其七
水流渭橋下，橋影落水底。男兒不還鄉，何處無酒醴。

其八
生來不識龍，見馬便相呼。朝看龍在廏，暮看龍囓芻。

讀曲歌（十一首）

整帶背面立，強作不相從。春風動羅裙，恐歡疑殺儂。

其二
歡家有楊柳，儂家樹梧桐。梧桐未有色，楊柳已從風。

其三
拂拭青銅片，千拜復整襟。歡來學儂照，託他照郎心。

其四
要歡看蓮子，歡看芙蓉花。見紅歡必動，儂故將身遮。

其五
金鞍白皙子，比歡更婆娑。不敢向歡道，還向他儂賀。

其六
歡入儂懷抱，弄髮成亂絲。把鏡向儂照，問儂何如未亂時。

其七
買得珊瑚鉤，分明歡不在，誤掛羅帳頭。

其八
所歡子，春蠶釜中泣，儂的因絲死。

其九
奈何許，一夜不得言，天明始相語。

其十
儂作妾薄命，歡喬不解讀。歡作美人行，儂意亦未足。

其十一
儂作妾薄命，非悲歡不濃。歡作美人行，歡情不在儂。

子夜春歌

春風不入帷，枝上百鳥鳴。生憎花有恨，在我窗前榮。

子夜夏歌

人言三伏熱，儂今不覺嫌。蓮子清冷裏，採出不成炎。

子夜秋歌

玉露濯秋葉，梧子高下傾。不似嫦娥寡，辛苦月中行。

子夜冬歌

重衾覆兩心，那能相決絶。霜雪入紅爐，何處分寒熱。

懊儂歌（二首）

桃李生谷中，不被春風吹。儂今好顏色，歡來當及時。

其二
蠟燭凝鳳凰，金鱗向火開。外豔中心少，那得不成灰。

華山畿

華山畿，其高五千仞，儂情重于山。仙掌雖云雄，不能持雙鬟。

獨漉篇

獨漉獨漉，草深泥滑。鵜鶘在梁，魚不怨獺。有蛙在溪，有蟬在松。終日鳴噪，不得罪凶。玉女所贈，天雲如羅。欲爲衣裳，讒言孔多。龍睡深淵，不如蛇醒。狐祥禍野，勝於明靈。術能壓虎，曷若誅之。權能殺人，知之前危。大縱鷙鵰，以擊鳳凰。鳳凰有神，擊之不傷。養虺袖中，不嚙者愚。己欲親近，何得號呼。

雉朝飛

晨出隴上，雉求其妃。雌者戢戢，雄者翬翬。雌不如雄，文而錦緋。雖不如雄，文而錦緋。雄則不拒，相與飛飛。嗟乎！齊之處士，未有家室。高賢難和，豈無姜姞。嗟爾弗慕雉，彼曾勿矜其文，勉就羣匹。

君子行

君子夜夢遊，晨起猶惴惴。胡來妖麗人，令我魂魄悸。出門遇桃李，閉目不敢視。讀書廢鄭風，常飲必欹器。三十始議婚，百拜舉一觶。暗室每拱手，遇盜始徐誶。買鑑嚴問訊，恐曾照冶媚。策馬尤慎思，疑是遊人騎。漢帝招儒生，思繫長安繸。建章多佳人，公孫非布被。方怒長卿狂，又遇東方戲。行道來帝都，端然自憔悴。

行路難（十八首）

奉君琉璃文玉之廣殿，海綃天錦之名衣。左受安期羡門之大藥，右攬上元雙成之容徽。君復不樂逝將去，我今爲言心事違。南山種田買滄海，古今賢愚相是非。雖能延年老常在，桃李不見永芳菲。繁華且恐易零落，窮愁何得無歔欷。

其二
春花熒熒劇可憐，映以明月雙嬋娟。斜烟薄霧淡不息，花飄深澗流香泉。幽人酌之如玉液，一朝出山歸大川。淄澠涇渭不可問，誰能含香辨涓涓。

其三
羲和日日向東生，不知何事相迫逐。長安城中百萬家，誰令先照黄金屋。羅裪錦瑟狄芬煖，春光瑩瑩滿絲竹。美人意氣在盛年，揚蛾發笑展新沐。曷不作書寄上天，常使東皇居若木。

其四
明月忽然好，美人聯袂相遨遊。我獨鮮歡掩雙扉，傷心不敢當高秋。悲思浩浩若雲雨，何用纖阿復助愁。九華之衾琥珀枕，紅羅高張十二樓。閉目重重謝明月，猶有魂夢來綢繆。

其五
瓊樓繡幕通魚鑰，蘭香妙舞飛綽綽。屏風宛轉障不得，步搖半落雙金雀。蕩子相求亦無數，垂簾不語春漠漠。含愁斂怨慕君子，飄揚日令紅顏薄。江南才人情未通，幾回遍踏桃花紅。芳草如山心不許，年年惆悵臨春風。高情莫走日月外，美人不在蓬萊宮。

其六
君不見桃花李花豔陽時，枝枝妖蕩紅顏垂。一朝風雨各散去，不聞桃李相嗟咨。華年隕謝天地老，人生有情偏悲思。常對春風泣花草，花草不聞風不知。何勿日日飲醇酒，遣愁天外無歸期。

其七
晨起攬鏡長太息，神氣索漠顏枯零。幸不身作好女子，此時當爲人棄捐。何必白髮始稱老，今我不敢濫對春風眠。三十未有二十餘，考鐘擊鼓張管絃。老翁向我稱少年，含羞障袂不敢前。

其八
夜夢架上兩鸚鵡，綠尾刷刷紺翠衿。小語分明訴花落，湘簾窈窕春風深。忽然化作二女子，玄衣素帶情不禁。回眸搖曳前致辭，撫心發調多哀音。念此變化理豈測，何況魂夢難追尋。集靈臺上漢天子，西來玉女皆青禽。覃思繞繞怪物至，何以澄欲彈瑤琴。

其九
憶昔長安同舍子，盛長慷慨相爲雄。日日聊騎燕臺下，有時嬉翔韋曲中。一朝對策獻天子，步趨宛轉明光宮。我獨不堪而罷歸，意氣猶令江南空。世人笑汝計淹拙，雖有才調難爲工。不知英雄各如此，那能戚戚甘蒿蓬。

其十
君不見九關虎豹方嚙人，東鄰貴人衣繡黼。又不見扶桑高照霜雪消，東隣貴人盛歌舞。徵姬燕代樂胡羌，秦筝羯鼓諧笙簧。行樂不知身穢賤，日持蜥蜴點名倡。聞云老翁何太愚，日月逝矣猶皇皇。一朝送汝北邙去，大都我輩俱徜徉。

其十一
男兒生世不爲樂，黄金垂盡心茫茫。不見長卿出蜀時，卓家女兒弄酒漿。卓家有富術，長卿不願聞。俯身力作盡勤苦，那堪遂與監門羣。一朝奉命西南夷，滿城郊迎繁若雲。豈必戚戚患貧賤，人生要在多功勳。即今山東賊壘黄金高於天，何勿仗劍隨官軍。

其十二
少年閉户好著書，漁獵百代何紛拏。敍事直欲厠班馬，五言西京與黄初。人謂詰曲不可讀，五百年後知者虛。其名雖盛身寂寞，還與今人同丘墟。莫將文彩空照耀，鐘鼓可以駭爰居。

其十三
學書不成去學劍，身控紫騮雙雕弧。自言曾受黄石書，指顧一掃吞羣胡。前年匈奴寇薊門，今年山東誅賊徒。生平自言慷慨輩，誰人尚得留其軀。不見漢時衛與霍，雖成功名今已無。頗思炙牛飲醇酒，家有趙瑟與吳歈。起唱丈人且安坐，百年任意常歡娛。

其十四
西隣有美人，君子事遠征。嘗望山上雲，日日自從橫。不得從之去，愁緒清泓泓。曉閨徘徊無端倪，晚室隱翳多悲聲。下帷怯見單影在，紅顏明鏡兩不情。昔日雲中雙黄鵠，同飛共啄遊蓬瀛。一朝雄集太液池，羈雌繞樹爲哀鳴。鴛鴦唼呷一水間，丈夫多有萬里行。

其十五
朝觀貴家葬，祕器出尚方。珠襦爲君衣，玉匣爲君牀。旟旐爲君導，送者自成行。生時扈從本烜赫，誰知身後猶輝光。高亭豐碣銘盛德，誰其作者多文章。玉體一遊松柏下，便有狐兔來登堂。鴻文雖留千載後，大抵是非都茫茫。王孫倮葬名更遠，黄帝卻在橋山旁。

其十六
何事最傷心，青春與黄土。昔年埋玉草更深，又是梨花對風雨。孤魂懨懨出牆下，杜鵑初鳴死聲苦。紫蝶羣飛化影多，妖狐相對猶歌舞。百年明器皆精靈，夜往山南牽石虎。不能春日野中遊，疑有香魂在南浦。

其十七
娶妻必得陰麗華，生子當如孫仲謀。秦皇漢武更仙去，三事若成方無憂。君言太奇不可聽，天若聞之天亦愁。且酌旨酒以自寬，明日爲君相與求。玄駒繞繞枯桑下，口道鄒衍大九州。

其十八
子晉十五便厭世，時人信作緱山遊。彭祖吐内且千歲，一朝敗道歸荒丘。神仙亦應致身早，何況富貴如東流。兩物相銷爍，多情復多愁。即今二十已增五，功名寂寂徒離憂。長歌重歎百年事，與客置酒登高樓。浮雲迴薄日易暮，我今無言且優遊。

悲哉行

朱夏候將變，素秋行來歸。慘節豈足慕，猶幸弛炎威。蟬翳柳葉長，鹿鳴求其妃。陽禽集枯桐，織婦停鳴機。華滋尚同懷，我意自相違。如何盛容顏，緬矣歡事非。朝暾照我牀，夕露沾我衣。温涼日迴斡，安得永芳菲。皇路何險折，南山何崔巍。本懷良不渝，乘絶鮮音徽。勿爲麟鳳姿，行歌聊採薇。

相逢行

春戲光柔枝，豔陽萬里餘。深紅亂人心，羣蜂語衣裾。忽逢娟韶子，自稱天上居。幽雨灑碧梢，澹澹明月初。發辭清和妍，邀我以同車。雜風送雲駢，炯然開石閭。珊瑚爲列𣗥，靺鞨布廣除。水殿浮淫裔，海綃隔綺疏。舞鳳孕巖岫，馴虎銜靈書。瑤草滋叢叢，耕父爲我鋤。後房刻軟玉，夜擣紅蟾蜍。上元敕青鳥，龍伯騎文魚。朱盤高矜持，天饌何紛挐。促觴香烟霧，紅顏淡容與。衆樂可君意，醉攬雙成袪。静素絕妒歡，通情不崎㠊。寶蛤縣黼帳，清娛蕩徐舒。神人難久處，君當歸其廬。貴盛再可謀，此中能自如。

燕歌行

燕山漠漠秋氣危，懷霜拂露相間之。妾有紫帶紅香褵，明燈孤照不自支。出帷下堦天四垂，雙鴻雙飛星流姿。念君窈窕雅善思，胡然人夢夜何其。丈夫生多辛苦辭，妾心安辨素與緇。錦繡大煖涼給絺，與君相逢常違時。白日何德好西馳，盛年何辜有容儀。情言如飢飢可治，欲烹青鳥餐長離。

東飛伯勞歌

朱鳳小娟紫鸞大，霓裳洗絳沈烟帶。誰家嫁豔揚波瀾，春風飛花嬌上寒。錦溪碧樹明月居，帖肌温玉神清虚。奇懷鬭日芙蓉煖，湘娥尺素文魚嬾。墮釵暗擊銀箏絲，蛤帳舒光勞香姿。

枯魚過河泣

大河多賤魚，其一頗有神。偶然獲小譴，見困碣石津。身雖槁鮑肆，自知才莫倫。日望雲雨至，變化歸深淵。田父攜就食，痛哭經河濱。寂寞波不興，衆魚還濈鱗。神物久見棄，河伯自有臣。活汝理亦易，知汝終不馴。吞聲就盤餐，無爲賤者嗔。

長安道

燕京氣衍大，水清山雄紆。太行鬱盤趾，滄海限神圖。雉堞高於雲，宮殿相披扶。道旁羅邸第，呵導當中趨。城闉萬車馬，散蕩不一區。塵坱日夜起，蒙垢無賢愚。拜揖何紛紛，各自勞路隅。府橫東越猾，樓炫并州姝。健兒多楚練，歌童學吳歈。貂璫有妻媵，商賈服紫朱。賣漿稱戚里，駑騎天閑駒。臺婦飾繡黼，賤隸佩信符。綺疏蔽幃幕，温室置氍毹。壁藏探丸客，隧養擊劍徒。佳園惟柏林，佐酒列犛酥。畫圖必紈帛，卉木臨熾鑪。矗矗千萬户，濎濎成皇都。橫者中貴人，其次執金吾。大兄李貳師，小妹衛子夫。舊領東宮尉，新賜平陽奴。朝出射狐兔，暮歸揚騊駼。罘罳垂錦埒，屈戍冷銅鋪。晶盤承靺鞨，火布骨珊瑚。照宵燃菡萏，嬌夜香茱萸。中堂七十二，一一鳳凰雛。詗事疾魑鬼，叱咤驚於菟。朝彦勢忽變，莫言千金軀。終月論爲囚，不得少踟蹰。吾聞有一人，貴盛常歡娛。許史乃石交，梁鄧豈葭莩。逶蛇承明廬，智術如覡巫。黄金入門去，膏壤助微須。炙手不可問，所恃深根株。逐臣涕長往，荷鋤衣短襦。言者猶在脣，豺狼來追呼。寄語金吾子，勿爲他人驅。此中一片地，頃刻换榮枯。金吾顧我笑，廷尉皆大儒。請看其獄辭，何人不當誅。吾輩宿奉行，長安有聖謨。

空城雀

黄雀形體小，不能搏鳥深山中，又不能啄魚鰍集水葓。朝棲棘莽，暮伏蒿蓬。或獨而羣，或西而東。寧食田中禾，莫食倉中黍。田中無網羅，官吏射殺汝。殺汝猶自可，倉中補粟又箠楚。

胡無人

惟漢五世其昌，大誅匈奴胡亡。龍堆乃作漢西門，祈連草木不長。單于竄寒方，積雪數尺，牛馬耗戕。漢天子，不相忘。已命六將軍，分道出大荒。又勒兵，三十萬，登臺浩茫茫。馬上殘胡望南哭，帳中閼氏心悲傷。胡頭山積於武庫，徹侯數十徜徉。惟漢更三君，國愈強。胡弱心易分，中自仇貳。其一款塞，漢發卒來迎，大受寵賜。請婚良家子，彈筝炙肉坐地。其一走康居，役屬諸羌自恣。都尉來發兵，都賴不得出。三重城已摧，射中夫人鼻。其首五日懸，西域盡入質。其後益衰微，常守邊。雖從上游來厭人，金人已亡天不憐。漢方涉汾祀甘泉，天令皇帝千萬年。

隴頭吟

涼州城外秋原高，日落黄河風怒號。胡兒沙中射雕鶚，漢家隴上開旌旄。自棄燉煌人内徙，孤邊搖搖千餘里。持節未解諸羌爭，道傍半築單于壘。材官扼塞尚不足，今年轉戰幾人死。忽聞關西盜縱横，軍書又調涼州兵。

長相思（二首）

長相思，在玉京，天高漠漠何時平。香雲馥霧横太清，嬌魂如月不敢行。欲抱君懷夜夢明，暝鸞啼情咽幽素，心飛路黑相逢迎。繁華瀲灩雜哭聲，頽眠斜眄清泓泓。茫然不識愁爲誰，深心窈窕生空精。古來相思能幾何，無端令我情甚多。

其二
百煙欲來花可憐，深深清晝静於天。湘簾半捲蜂竟出，白雲將去心茫然。春風蕩漾吹紅絃，我欲鼓瑟愁忽眠。中有幽靈含怨江水咽，波濤不去香在蓮。我將採蓮子，欲渡河無船。忽有蘭橈桂楫人清妍，乘我迢迢入洛川。又聞美人已去青山巔，碧霞素月娛嬋娟。望之不見空芊綿。長相思，怨千年。日夜望我生羽翼，心煩情痛不學仙。

秦女卷衣

渭南渭北千宮殿，真人夜遊曉不見。捲起咸陽道上雲，裁作仙衣紅片片。藍田寒玉文參差，鳳凰嬌啄銀筝絲。褶衣坐聽花漏咽，複道燈光燒夜枝。秦樓弄玉已飛去，君王豈是嬴家兒。人生有情本無主，紛紛照鏡空爾爲。喜見明年祖龍死，相將又入驪山裏。

夜夜曲

碧落凝臙脂，紅雲灑秋香。墮妾玉牀上，化作雙鴛鴦。狻猊嬌吐煙，淡漢青茫茫。縹粉上瑤瑟，金蟲蝕繡囊。天吳化飛蝶，仙鼠入夜房。銀缸凍灰盡，晚屏龜甲涼。羅帳抱明月，妾身映文章。弄影漸成僻，自憐復難忘。鴛鴦飛上天，魂夢委嚴霜。

湘絃曲

紅脂染水魚鱗繪，涼烟殘佩香綃蜕。偃眉刷花月澀肌，吹羅嬌呼雲作葢。靈書擲潭臥春蠶，神燒龍卵迷青嵐。女蘿成蛇黄葛死，楚娥倚竹搖空藍。踏波照帶霞文皺，琉璃裊渡芙蓉透。甄家夢成魂紅紅，碎璧研珠懷荳蔻。么鳳綽綽媒含愁，寒鋪水練丁香鉤。妖鬟啼春浴甘露，可憐情死皆清秋。暈玉投衾酣粉褪，小蘭脈脈温湘畹。

邯鄲少年行

叢臺之下風颾颾，軒然匹馬生波濤。乘夜殺人月未落，有時射虎青天高。一日幾上紅樓裏，醉倚錦瑟翻羅裪。曉來朱門擊鐘鼓，夢中壯士求其曹。年華倏忽成騷屑，昔日許身謀竟拙。邯鄲公子意氣盡，邯鄲美人黄金竭。況復時清無所爲，折節儒生常哽咽。壯心難斷思風塵，猶是當年遊俠人。

紫玉歌

吳山墓草寒香珥，清霜刷路蘭容毁。白日暮暮黄土深，千古情從此中始。星眸照夜霧衣輕，涼風啼樹嬋娟子。解帶束月野白荒，沈姿浴豔愁魂喜。冷光松露滴含玉，泉下雙環凍纖指。冥途太黑相思明，感君經過見君美。膩胸長閉蝕土花，玉魚珊枕勞桐婢。祖洲葬鳳千琅玕，緱山殉鶴百紈綺。昔日吳宮嬌曉春，今貯夜臺光尚紫。擬翻大地傾君懷，土木紛紛悲不止。水銀機發散人間，疑斷雲根翦月姊。白蝶銜花佐幽歡，贈君碧血徒傷此。豔女上殿日月昏，魚燈狐火紛相邐。高歌激厲摧人心，至今淚作三江水。人愁劇可憐，鬼愁何時已。去來倏忽蕩無端，幽魂不再相思死。君不見館娃歌舞隨君王，無情歡笑安足恃，姑蘇之臺烟消矣。

江南曲（四首）

綺閣罷含烟，江清促採蓮。水鳥白上下，溪流引芰田。明月窈窕來，照我筝中絃。飛露澀纖指，欲歌心渺然。夕香牽衣裾，淺波横畫船。窗外明星流，樓上楚女眠。

其二
憶登金陵城，長江日搖曳。女兒春浣紗，東風吹蘭蕙。雙槳繫垂楊，踏歌芳草細。烟景傷人心，入暮徒容裔。昔時繁華子，白日忽已閉。鶯花待今歡，山川正清麗。

其三
古來佳冶地，茂苑乃長洲。出門湖水白，青山日夜浮。吳女好淡妝，烟中含素愁。常持輕雲意，蕩漾澄江秋。紅玉日以冷，青草日以稠。横塘芙蓉花，欲贈終悠悠。

其四
今有傷心人，日暮江南雨。松花山上發，綠蒲抽清露。採蘭懷袖間，三年無所慕。何時明月來，散之吳閶路。江水自言深，多爲洲沚誤。迢迢萬里餘，我情誰當遇。

古别離

别離在高秋，庭中百草没。無以贈相思，淚下如雲發。幽房閟瑤帳，寒風吹羅襪。塵沙滿河梁，未必同明月。

秋夜長

秋雲高寒照夜明，曲欄繡户無人聲。搖搖孤星對更漏，美人焚香自清晝。稍覺玉除仙鼠啼，已聞黼帳飛蛾鬭。侍女沈沈向東牀，燭淚恐污紅繡裳。持燭繞牀行不得，空房寂寞無輝光。聊將纖手弄瑤瑟，一絃一心燈下出。鴛鴦瓦上霜離離，夜寒難曉知爲誰。始恨征夫不如日，朝朝照妾幽香姿。那知長宿虞淵裏，啼烏咿喔勞相思，何况交河之北歸無期。

水仙謠

芙蓉漾波紅鱗鱗，宓妃愁坐烟爲茵。翠旗孑孑香蘭折，六銖衣寒秋水人。幾年涼枕動悲客，遺豔猶留岸花碧。夢踏蛟宮羅襪多，鯉魚飛處嚴霜白。

折楊柳歌（七首）

折柳大河上，日暮驅牛羊。天沙各萬里，壯士猶心傷。

其二
射虎黄雲暮，腰間載兩狼。願掃沙中日，照郎好輝光。

其三
并州城上望，胡兒譎于鬼。美女載馬頭，黄金隨馬尾。

其四
漢家屋裏坐，胡兒馬上眠。安得屋生脚，行動郎馬邊。

其五
牛羊食黄蘖，躑躅滿山苦。亦知不可堪，食時那能吐。

其六
女兒借官馬，騎到黄河邊。隔河少年子，擲贈珊瑚鞭。

其七
日暮官渡頭，苦望鄴城戍。就中無限人，二十猶未娶。

緑墀怨

攜鏡下堦步，曉思相徘徊。苔衣静春碧，幽幽入照來。日影親密葉，妾心誰能開。豔陽滿天地，遊子方登臺。

夜度娘

儂行拂草露，衣溼夜無聲。河漢横著天，隄防織女情。

襄陽踏銅鞮（三首）

征人何處去，江水共東行。製帆千餘幅，知我閨中情。

其二
何日下揚州，門前雙畫舟。卻載紫騮馬，黄金飾轡頭。

其三
生長襄陽城，石頭在何處。登山望不見，他時來迎女。

陳忠裕公全集卷四

古樂府二

長安有狹邪行

京洛有大道，浩浩羅羣方。碩彦曳安車，英俊馳驌驦。投意適芳旨，暌懷喻參商。生平展衾枕，各自爲輝光。麗日端皎素，窈霧多蒼黄。疾飇矯阿閣，盤折紆殿堂。慓淵塞翳景，趨步無徐詳。處士秉方操，迷轍歧路旁。要津鮮洪波，一葦誠可航。貞情負高駕，佇立思輿梁。

蒲生行

芳沼植芙蓉，緑蒲相紛披。盛年事君子，相視皆陸離。歡愛日以加，中心常苦悲。君但慕顔色，顔色誠可危。豈必衰與歇，故情難重陳。幽蘭本國香，日攬不見珍。新採朝槿花，可以嬌陽春。在遠憎日積，在近意莫申。君但平意氣，今昔誰所殊。懷間兩寒暑，對妾猶區區。男兒重大義，轉盼在斯須。莫以愁自廢，情路多崎嶇。

虎欲齧人行

越山高，高以深，白茅風動何蕭森。中有猛虎踞山陰，胸懷尺一符，不知何所言。云奉上帝命，食人無晨昏。衆人聞虎憂，賢人聞虎怒。張機設弩大道旁，手持赤繩來縛虎。妖狐本爲虎先驅，夜夜潛身發機弩。天生戾質能殺人，賢豪何物來相苦。君不見兩虎相鬭逢卞莊，小者必死大者傷。乘時奮策勢莫當，手誅雙虎驚四方，越山雖高高何常。

出自薊北門行

薊門樹蒼蒼，桑乾雲外流。傳烽始北塞，列戍登南樓。苦月飛狐上，朔風滄海頭。都市紛繡錯，原野多淒愁。父老前致辭，昔日來□□。盧龍有弛備，遼海無奇謀。徵兵遍梁益，轉餉窮荆甌。落日營壘下，戰雲鵰鶚秋。平沙已吹血，新骨仍成丘。斬獲僅千級，蕭條此一州。少年下馬聽，憤氣横戈矛。會當報國恥，豈必懷封侯。

豔歌何嘗行

何嘗求貴，貴不可言。但見高樓綺户，車馬賓客遊其門（一解）。新拜金吾徹侯，子弟十二乘朱軒（二解）。問誰爲此樂，小女入增城宮，貴寵承大恩（三解）。但當請田宅，畜狗馬，歌姬婉㜻而嬋媛。置身其間，樂無晨昏（四解）。人命苦短，憂苦相觸。安致周全，心何殷煩。（五解）。起家蔓草間，託身青雲枝。君自富貴，滄浪之天君何疑。勿學爲吏，吏不可爲，居中用事天下危。餽君白璧黄金卮，日飲醇酒人愛之（六解）。

東武吟行

我本隴西士，結髪事戎行。少從李將軍，轉戰陰山旁。躍馬追胡兒，流矢㸌有光。匈奴避飛將，士卒皆揚揚。漢家日拜侯，我軍聲不張。將軍七十餘，部曲都老蒼。一失貴人意，道路爲迷亡。帳中既引決，幕下奔他方。我來青門外，種瓜瓜已長。側聞上祠雍，車騎何輝煌。倚杖瞻路陌，掩抑自相望。前者主家奴，後者邯鄲倡。貂蟬爲君飾，金玉爲君裝。功業既不就，歎羡徒悲涼。壯士久摧没，鄙人何足傷。

陌上桑倣顔光禄秋胡詩（九首）

曉日引麗風，春陽拂柔條。綺樓間華素，光采相扶搖。㜻彼琴與瑟，娟娟静終朝。燕坐展幃幕，遺妍散虚寥。遐哉傾城子，寤寐矜晨宵。

其二
淑歲日載陽，阡陌縟以陰。遠揚比低柯，所務在中林。及景正攀折，寧知形響深。惠風展清露，習習飄華襟。高枝與盛飾，可以傷人心。

其三
幽人振林壑，宛轉誰與娛。見者各驚歎，情懷良自孤。諠沓鮮遐契，沈詳在斯須。沃枝蔭行客，飛鳥歸城隅。期尚本相異，世俗徒崎嶇。

其四
上客欣韶令，結軫臨路旁。蘭皐覿奇質，窅窅心遺忘。肆目緬林薄，弭節致周詳。顧問一何勤，託體非遐方。惠然通我言，粲矣傳芬芳。

其五
束身應明問，良意將重陳。本係出邯鄲，華色盈上春。小少憐幽闥，弱歲多傷神。駕言逝芳甸，采采不及晨。各自營本務，無爲遲路人。

其六
窈窕傾中懷，躑躅幸生平。良時既難遘，歡願修微誠。豈必素所愛，慷慨有餘情。同車極俯仰，皎若攜舜英。昔人尚達節，何用厲孤貞。

其七
荒辭累芳軌，薄怒聊相持。君子愆大義，要我桑中期。君家綺閣上，婀娜芙蓉姿。灼灼菖蒲花，本欲媚江籬。羣生重儔匹，妄意徒傷悲。

其八
結交爲人婦，文采横道周。意氣照鞍馬，劍珮何修修。薄宦在朝列，美度恣遨遊。令質盟永夜，歡心申九秋。旁人起長歎，宿昔當綢繆。

其九
張弦或異調，列宿多殊躔。道遠隔情愫，忉怛空未然。感君慕顔色，秉義難周旋。報情常苦薄，彼此同所憐。去去攜筐歸，望望歧路前。

結交絶交行（二首）

漢王昔坐成皐臺，管趙二姬雙徘徊。不負昔言向微笑，薄家便帶蒼龍來。昔人結交望先貴，今人同賤猶誹排。莫言入宮多妒嗔，吾儕當愧二美人。

其二
張陳結客楚漢知，賓從厮養英雄姿。一朝兩人負權勢，稱兵仇殺爲世嗤。昔人絶交爭天下，今人翻覆爭飄瓦。莫言讓印如浮雲，吾儕更愧成安君。

善哉行（二首）

登彼修陵，有柟有檀。言藉豐草，思來無端（一解）。杳杳者夜，纍纍者丘。睠彼常道，能無懷憂（二解）。獸求其羣，鳥鳴其私。各懷所歡，我將告誰（三解）。壯士茫茫，心煩意馳。伊誰云憎，日月無期（四解）。湛湛江水，或淺或深。君子任時，或陽或陰（五解）。夕飲醇酒，朝撫鳴琴。古人不知，憂勞至今（六解）。

其二
春日載陽，開我曲房。㜻彼静女，意度低昂。審情中節，承旨精詳。吐音哀麗，激發中腸。善媚妙思，可樂可傷。爲歡不極，令人難忘。湯湯雲漢，惜無輕舟。龍翔鵠舉，自古爲愁。眷言予美，永以綢繆。昔有伊人，胡爲山丘。

煌煌京洛行

中土和衍，風雨所交。奄帶舊周，西控二崤。象魏翼翼，靈臺𡻝𡻝。符拔在囿，騶虞遊郊（一解）。玉門以西，震讋威霆。置尉列郵，殫品殊形。匈奴耗貳，遂分二庭。萬里烟火，若彼郊坰（二解）。孰起甲第，梁竇之家。下包川澤，上拂雲霞。食客監奴，車騎紛拏。發徒起卒，不敢怨嗟（三解）。積以不堪，皇奮其威。非有常侍，孰與斷幾。權利所藉，一往不歸。龜鼎再遷，炎精式微（四解）。

短歌行

今將爲歡，不知其端。焉能日月，爲我盤桓。念子悠悠，樂當以愁。萬里在心，何以遨遊。瞻彼四方，道遠多傷。撞鐘伐鼓，開我東厢。二八迭奏，感人心腸。黄鵠夜悲，天路難忘。焉有烈士，可以小喜。我思古人，芳於蘭芷。良時努力，借交賢豪。萬物波蕩，求士者勞。秋風森森，惟有哀吟。遐哉四海，聊以同心。烏栖者悲，龍潛者愚。忘情斂色，與衆歡娛。

丹霞蔽日行

丹霞貫虹，龍翰翼之。下照南澗，清輝離離。嘉木秀發，旁蒸靈芝。秋風可傷，澄鮮則夷。濯手寒流，使我心悲。

朱鷺

朱鷺翔以栖，心何謀邪。在我梁，在我隄。彼君之圃樂泠泠，中有鴛鴦鳧鷖，不見茄，上冒之。魚翳清淺何用食，進一言，陛下大稱善。

思悲翁

思悲翁，大野將安期。深谿烈風，寒雲間之。逐狡兔也，安知熊與羆。但垂緶，作翁飯，炙翁脯。何用飽食鳳凰，鳳凰梟爲伍。

艾如張

艾而張羅，原田茂茂芳草吹。倉中幸有粟，黄雀不下中心悲。羅在南山之陽，君何得知。飛飛謝雲中，西過弱水，三萬餘里。何時當來歸，弗食吾子。

上之回

上之回，五畤隆。肅若有聞，靈星寶雞光景通。齊巫越巫言不窮。遂踰隴，登崆峒。西望條支安息，大雀狻猊，集甘泉宮。何來一少女，虎齒豹尾，沄沄熊熊，貺汝大功。匈奴讋駭願内屬，北庭虚空。羽林十八萬人爲先驅，右白螭，左蒼龍。齊賜麟趾褭蹏，皇帝陛下坐當中。

翁離

𢹬離趾，中天之端。上有金鳳凰，風吹羽翼遐哉寒。問築宮，何用蕙與蘭。勃律之河，皓皓者玉，但當作堦戺雜琅玕。高與天神往還，下視金闕露盤。

戰城南

戰城南，死深谷。烏鳶隨我軍，狐狸相號逐。朝來躍馬鳴雕弓，一何豪，暮爲腐肉。腐肉安可爲，白雪皑皑，黄沙離離，風吹草偃胡天衰。魂欲歸漢，山川間之。縣官祭國殤，明年青草生，頭顱安得知。漢兵絶漠，誅胡虜名王。漢士馬，頗相當。將軍賜弓劍，出入明光。没時起冢，像祁連山，安得送我白骨置汝旁。

巫山高

巫山高，不知高；湘水深，不知深。上有神女寄清音，縈思託夢情日深。狖啼雨冥風冠林，洄洄潏潏雨淫淫，但得君王無他心。我欲就之，中心孔悲；我欲歸來，路遠多思。南到蒼梧列翠旗，神態恍忽將安居。精魂徘徊不可治，芙蓉紛以華。氣理娟妙帶女蘿，沅湘無梁謂之何。

上陵

上陵一何嶢嶢，瓊樹皎以修。下有水銀金鳧，上有騶虞符拔石虎秋。美人驅車來遨遊。手浥甘露銅池傍，不欲飲，下視九州。不見黄帝騎赤龍，日月爲友雲爲旗。下上玉闕，勿復相思。勿復相思，樂無涯。願陛下，壽萬歲，躡天門。小臣常得仕宦，策馬食肉乘軒。

將進酒

將進酒，燕柏梁。漢天子，坐中央。紛佳哉，心浩昌。七言舉，樂無方。眩人舞，百戲張。門外何所見，深目辮髪而冠裳，乃是單于休屠王。城郭之國諸君長，賜酒漿。各植蒲萄，上林苑中，年年再拜上觴。

君馬黄

君馬黄，臣馬蒼，二馬乘雲意徜徉。君何在，觀八荒。胡不南歷炎州，東過扶桑。馬生渥洼，遨遊東上，心思西歸。乘吾君，何騑騑。謁王母，朝真妃。彼崑崙之山，白玉爲櫪，靈芝爲芻。龍之子乎，奉君入閶闔，臣當前驅。

芳樹

芳樹何時，植君之庭。星月蔽虧，枝葉冥冥。花落蘭池中，鴛鴦唼咀之。心懷目成美人子，讒言孔多，愴然無涯。妒人謂君殺此鳥，砍此樹。欲言不得言，結交何由固。但當去去南山陽，勿復爲馨香。

有所思

有所思，乃在雲之中。忽然雙黄鵠，過我不下，自西自東，我欲射之無雕弓。但用相思，思君所居。珠堂玉闕，椒房綺疏。中有神仙人，欲行不行縱所如。宿昔夢見之，視我篋中紅珊瑚。乃是君所贈，爾時自謂顔色殊。三年不展弄，化爲青蒲。

雉子班

雉子班，蜚來從雌集河干。王孫持彈來，乃見其毛羽陸離而遨遊，欲彈不忍彈。其母謂子，速去無遲遲，四海矰弋天爲卑。不如集天子上林苑，矰弋安施，黄鵠自翔于天池。豐草何美美。明年大較獵，心中悲。

聖人出

聖人出，坐明堂。駕四牡，朝侯王。通絶域，窮梯航。諸福至，怪物章。白麟獲，天馬徠。神震耀，光徘徊。東若木，西龍堆。忽而逝，萬里回。登岱宗，凌弱水。埋金泥，合不死。美人哉，天之子。佳人哉，赫炎祀。

上邪

上邪！自託與君相知，妒人之子當知之。流言罔極，陰陽可移。左有佞伯，右有讒姬。黄金如山甘如飴，不敢與君相疑。

臨高臺

臨高臺，江之濱，水清石見何粼粼。西來萬里浮素鱗，中有潛蛟蛟有神。遙遙蘭草隔青萍。彎弓射蛟，江以風雨。持蛟作脯獻吾主。金支翠旗，神遊南浦。

遠如期

遠如期，乃在日月所出没。蔥嶺若丘，扶桑如髪。望天子威靈，咸佩印綬齎賮貢，上謁天子居。神明臺，天之端，所受明珠，文甲通犀。琉璃琅玕紛佳哉。布大懽設殿陛間，縱四夷之客來觀。巴渝都盧碭極，漫衍珊珊。上招七十二君，捧觴爲皇帝壽。永無涯，天地后。

石流

石流，下有玉，一何寒。左生丹砂涼可餐，右有香草蕙與蘭。水流風吹，泠泠者沙。但燕坐，雲來斯，何用爲家。蘭何揚心涼香雨，持以獻明主。

隴西行

隴坂何所有，黄草秋已枯。吹沙拂人衣，盤石長且紆。林木蔽浮雲，寒獸遍號呼。熊羆倚百樹，下視吟崎嶇。結交四五人，意氣相歡娛。左手倚長劍，右手彎雕弧。俯身試一捨，所獲盈路衢。歸來呼大婦，置酒出中厨。命婦遍拜客，皆言顔色殊。少年易成醉，擊鼓歌烏烏。一朝備材官，期門給馳驅。五五自成行，長安多博徒。酒家有妖女，嬌好鳳凰雛。捧觴爲客壽，冉冉筵前趨。百萬爲君盡，一時良所無。今日樂相樂，明年西擊胡。

豫章行

矯矯澗中樹，參差陰峯前。偃蹇屈翠葢，枝葉相駢聯。杳冥際雲氣，離鸞栖其巔。雷雨走中柯，精靈何嬋娟。落葉秋風下，泠泠流碧泉。試問此根株，乃是雲官年。日月所輝麗，中理懷文堅。匠石過其下，歎息而遷延。斧斤雖在手，鋸墨不敢專。聖王洪儉德，茅茨以爲賢。苟非時所急，棟樑猶棄捐。咄嗟吹長風，永矣全其天。

董逃行

吾今近遊從崑崙，欲上雲氣何嬋媛。四望流沄沄，弱水萬里安存。但見龍女，貝闕珠軒（一解）。大魚如陵飛翻，靈雲窈窕通天門。東採若木爲舟，但見白榆歷歷，漢水所源（二解）。漢亦不大隨所行。星之宮中有真人，絳冠玄纓。延我入門，置酒吹玉笙。長跪問道，敎我忘情（三解）。從吏受敕，嬉遊夜明，中有桂樹何敷榮。嫦儀顧我笑，手授玉杵雲英。臣再拜，不敢食，謹獻陛下爲長生（四解）。君今服食，歷天之后。協和諸夏，永無盜寇。辟邪符拔，樂我君囿。往還者神人，乘雲與軒轅左右（五解）。

白頭吟

南山青桐柯，裁爲緑綺琴。皎皎五素絲，昔日是君心。昔日弦上曲，君心妾知之。今來弦已斷，妾心君不知。兩人爲一心，白頭安可期。一人懷兩意，年少亦可危。鳳鳴何啾啾，愛憎不須愁。堂前雙栖燕，去來春復秋。桃子井上結，芙蓉水中生。男兒輕決絶，何用易爲情。

烏生

烏生在何處，挾其九雛，集我陛下乘輿間。唶我虎賁郎，彎弓射中一烏，烏死血班班，魂魄不隨阿母還。阿母率其子，竄入深冢松柏中。松柏中，一樹輪菌而偃蹇，中多蠹蟲。即復問此樹，上有神靈所治，唶我人民安得知。空冢窈窕，又有修蛇吞噬之。燕雀乃巢美人子殿堂，尚復得依人勿損傷。麒麟千歲始一遊，魯人乃得獲之如犂牛。天馬乃生渥洼水中，安得羈絡來漢庭。唶我人民何處所，在近當時時見誅，在外豈必安寧。

箜篌引

公無渡河，決河浮浮，魚龍弗鬱不能遊。公奈何披髪而蹈之，吁嘻一去無還期。前者往而不返，後者安得知。吁嘻使我心悲。

平陵東（二首）

平陵東，刀劍弓，誰其神靈隆準公。降準公，心忡忡，翟家義旗一何雄。一何雄，卒爲虜，第宅潢汚雜棘土。雜棘土，見吾主，何時漢兵入三輔。

其二
平陵東，鼓𪔴𪔴，漢家羣牧來關中。來關中，入都門，火燒承明漸臺空。漸臺空，傳宛市，東郡太守真義士。真義士，復爵里，四十萬人愧欲死。

王子喬

王子喬，化爲鳳凰何飄飄，化爲鳳凰何飄飄。尚容與，王子喬，不樂宮殿雲爲家，永逍遙，往來天門日月歷斗杓。乘白鶴極瀛海中，遠歷流沙若木，青裙更謁東王公。真僚玉女吹笙簧，審風入律應嘉祥。中華聖人坐明堂，神人化洽羣龍翔。羽衣受策靈壇旁，貺汝寶籙祚永昌。黄鵠離哉鳴柏梁，四海和樂登雲房。手持瓊漿進玉斝，君今萬年治諸夏。

淮南王

淮南王，心好奇，高臺錦帳延神師。靈文鴻寶圍龍螭，變化山嶽恣所爲。埋黄金，飲玉丹。登山把袖驂青鸞，八公雲輦相盤桓。傲倪仙伯升上天，下視塵世心悄然。心悄然，神哉沛。雞鳴天邊，犬吠雲外。長安真人夜受璽，願將玉鼎獻天子。

相逢行

相逢霸陵下，路長知馬良。何來一男子，悍疾目有光。家居鄂杜間，挾我登其堂。門前雙柳樹，內廏兩驌驦。户下懸長劍，羽箭插兩行。下交錢百萬，盎中無餘糧。出門皆兄弟，千里如故鄉。有時一歸來，舉坐自輝煌。自從入公府，獨置千金裝。豪傑悉會飲，諸公盡行觴。酒酣爲楚舞，開我東西厢。廣筵復羅坐，沽酒烹肥羊。上客朝大夫，中客羽林郎。下客不爲官，應募征西羌。主人且安坐，衆賓恣樂方。

豔歌行（二首）

迢迢天上星，浮雲翳清淺。蕩子萬里行，日月自黽勉。井上桃已稀，門前桑欲翦。念子衣裳單，殷勤事絲繭。日暮步衡薄，愁來不敢遣。我有尺素書，隨風任舒卷。隨風置君旁，令君生輝光。

其二
南山一何高，松柏自言長。翩翩前春燕，行蟄在何方。一朝公輸過，枝葉各摧傷。載入秦氏樓，爲君玳瑁梁。覆之鴛鴦瓦，拂以鬱金香。春風豔金碧，紫燕巢其旁。生平念華屋，眄子好輝光。昔爲南山樹，燕燕自翱翔。今來適貴盛，自栖君子堂。結交何須故，别後莫相忘。

蜨蝶行

蜨蝶飛翻，來遊上林。自言三月間，白草叢深。幸得乘時而嬉遨，忽然老燕相接逐。竄荆棘中，欲逐不得逐。回視燕燕挾其子，登君堂，巢君梁。巢君梁，可奈何。託君若金石，草間欲有言，謂之何。

前緩聲歌

北逝之燕，必有南流之鴻。人生代謝，何以爲雄。但用快心，日寒風高，射獵南山中。意氣在人，弗能言功。因復思谷中之水，必有海上之山。金房玉闕，有人挾我遊其間。何用豪心悄然不欲還。且歸故鄉，置酒高會，萬載相追攀。

怨詩行

神明百尺臺，誰家青雲端。世俗永相望，美人自吟歎（一解）。手持碧玉鉤，心望冰蠶絲。焉得在懷袖，因風紹結之（二解）。南方有蘭草，慕君文綺芳。道遠不能至，三載無馨香（三解）。相慕路益遙，天塗捍雲雨。求賢四海間，蹙蹙窘跬步（四解）。窈窕雲中子，顔色何修明。嗟哉天人路，誰能通恩情（五解）。恩情亦誠難，彼美猶乖離。何況本曠異，望君成相思（六解）。不敢怨君薄，怨君知我賢。愛而不可見，淚下如流泉（七解）。

怨歌行

精暉何晻晻，下有浮雲流。微生託幽昧，敢與日月謀。愛深疑則大，負信多見尤。申生恃骨肉，一朝化仇讎。屈平矜寵任，去國如蜉蝣。巧言易爲功，親愛何足憂。裁決適君意，離憤動君心。君心不可動，徒令言者深。悲哉擇所處，此事傷古今。

折楊柳行

豫樟生南山，枝葉何扶蘇。中柯拂雲日，下蔭萬畝餘。物大衆所干，安得常自如（一解）。狐狸宮其下，螻蟻穴其旁。鴟梟鳴其巔，風雨搖蒼茫。一朝謝顔色，永爲智者傷（二解）。萬物有波蕩，爲隙乃一端。羣累日已積，賢人良獨難。德薄而謀大，戚戚無所歡（三解）。周公稱下士，濟濟皆彦倫。孟嘗亦好客，狗盜爲上賓。侯王有同貴，聖道慎所親（四解）。

吁嗟篇

吁嗟紅珊瑚，所生大海中。龍女不敢動，照耀鮫人宮。頗矜此珍异，枝枝自相同。雖然浩蕩姿，願爲世所隆。璣珠與文貝，各自媚王公。網罟日夜施，皆言滄海空。千年人不問，誰見光融融。仙人過海上，岌岌芙蓉冠。手亦執此樹，飄搖青雲端。本是同根株，焉能託羽翰。願作桃與李，春風任摧殘。摧殘豈不痛，盛時世所歡。

桂之樹行

桂之樹，桂之樹，淮南之山不足榮。乃在衡湘之間，其山峥嶸。下栖金鵝之熠燿，上凝甘露之晶英。香氣流雲霞，杳然飄玉京。桂之樹，仙女乘玄鸞而來，手持蘭繭之囊。紫者實，緑者膏，自言食之有輝光，换易肌骨常翱翔。往來大海中，左接遊女宓妃，右引羡門伯陽。顔色一何姣好，要紹翠羽明璫。

當欲遊南山行

南山高無極，乃在西京前。中有仙人居，下見市與廛。靈芝與雜草，各自稱其妍。白鹿駕雲車，遊戲餐神烟。擾擾日車馬，悠悠度渭川。弱水三萬里，穆王時往還。在近何必即，在遠何必偏。達者有大隱，小人好深堅。

當牆欲高行

烏集之好多和鳴，人欲結交依虚聲。和光混俗，乃有大名。牆高宇峻，世人所驚。聖哲之憂，大義未明。瞶暗不見日月，蟲飛薨薨。願欲爲牆以千仞，外有羌胡之縱横。持以告明主，萬古常堅貞。

當事君行

欲爲忠臣，安辨是與非。但奉君喜怒，一往不相違。家置鄠杜，萬頃甲第巍巍。自言半菽嘗苦飢，門無賓客，飾無珠璣。一入奉明主，至死不言歸。不見鄙人好聲名，觸文抵網，曷能奮飛。今日事君樂相樂，慎勿怨怒人刺譏。

西門行

出西門，行相思。已自不爲歡，欲將告誰（一解）。但爲歡，慷慨常自知，何用黄金白璧，炫耀他人爲（二解）。左擊鼓，右吹笙。若爲鼓趙瑟，我爲鼓秦聲（三解）。意氣不能止，顛倒須極情。昔時嘗貴盛，家世有聲名（四解）。不見昔人田千秋，一言悟主封通侯。不見昔人田千秋，一言悟主封通侯（五解）。人生貴得志，豈必多奇謀。折節求功名，當爲天所羞（六解）。

東門行

出東門，何時來歸，中心嘗苦悲。同遊承明廬，獨無黄金爲爾私（一解）。拔我井上葵，終日不言飢。乘時作姦受賕，長安田宅何陸離（二解）。何陸離，内府交州犀蛤，外廏冀北駿驪。詔付廷尉，籍入縣官，君言貪吏安可爲（三解）。詔付廷尉，籍入縣官，君言貪吏安可爲。爲善人所嗤，行清廉，君知之（四解）。

傷歌行

輝輝暮雲氣，窈窕張清秋。攬衣步中庭，帶緩不能收。長歎梧楸間，河漢光西流。徙倚露沾裳，愴然知我愁。良時慕儔匹，耿耿路阻修。遲暮在一朝，誰能不懷憂。景光日以去，後時難與謀。悵望滄浪天，列宿相綢繆。盈盈水中央，獨我無輕舟。

長歌行（三首）

綺綺庭中樹，春至發華滋。遲我羲和駕，念子好容姿。秋風不能待，仍隨衆草衰。託身時運中，一往各成悲。亮懷千秋志，盛名我所師。

其二
仙人餐沆瀣，肌體何馨香。手持五嶽行，下襲素霓裳。攜手同一遊，塵世三千霜。弱齡好辭翰，宛轉不能忘。時誦鴻寶書，諧戲羣真鄉。忘言違至道，罰我守東厢。

其三
白雲横仲秋，昭昭明月心。清光襲素衣，徘徊露已深。明燈鑒遙夜，宿鳥驚前林。所思日萬里，臨風爲哀吟。河梁一間之，在遠不能尋。摘我瓊瑤佩，繞以雙南金。常恐馨香歇，無時寄清音。疇昔一長歎，使我悲至今。

樂府

崎嶇自行胡，漢吏何所須。織罽刺繡錦氍毹，琉璃琥魄珠珊瑚，獨移蒲萄入帝都。

卻東西門行（代魏武本意）

黄鵠成羽翼，心好萬里遊。翻飛八極間，不知何所謀。朝飲大江岸，暮宿遼海頭。百鳥更相避，我勞竟安投。天門雖咫尺，本意歷九州。悲哉此征夫，日月不我留。五出號息春，三戰爲安秋。烈烈壯士心，功名非所愁。少年事遊俠，擊劍彈箜篌。人生何所樂，得志還故丘。

門有車馬客行

上客從何來，自言歸西方。初隨博望侯，展轉居胡羌。月氏與大夏，其人皆渺茫。手持蒲萄樹，口言宛馬良。天子召上殿，往往拜爲郎。男兒重尊貴，豈能還故鄉。今年窮河源，應募辭明光。持節葱嶺西，采玉崑山旁。星宿燦若木，青鳥東南翔。歸見甘泉宮，日日祠神房。親至弱水上，不載瑤池觴。何時下諸國，車駕馳西荒。諸侯朝層城，振旅還未央。

薤露（學魏武體感時，《蒿里》同）

嘉平以累葉，君子無雄圖。視肉而安寢，忽忽榮其軀。不學竟無術，何以濟馳驅。一朝艱天步，失色爲枝梧。其窘如泥行，顛覆嘗載塗。因緣生事變，紛然付割屠。豈云漢網密，快人良所無。徘徊西市間，聞有悲秋荼。

蒿里行

幽燕患胡羯，徵兵周四方。懦帥不御衆，散潰以流亡。天災降秦晉，相煽而猖狂。反者如蝟毛，憑險爲阻藏。漢將捕不道，亦聞嘗殺良。轉戰萬餘里，至今防荆梁。中原故城郭，荆棘參天長。悲哉此赤子，望望淚沾裳。

陳忠裕公全集卷五

古樂府三

步出夏門行（四首）

其一　觀滄海
地脈隱伏，碣石隆起。東爭海波，高與天倚。烟樹在下，上覆流水。神哉三山，望祭于此。朝日熣燦，旌旗萬里。大魚若陵，人立而視。幸甚至哉，歌以言志。

其二　冬十月
十月之陽，疾風厲晨。木草徂落，水石粼粼。檻捕猛獸，以誇胡人。虎落高植，鏌鎁羅陳。鉤象搏熊，積以盈畝。酋長大喜，齊賜牛酒。幸甚至哉，歌以言志。

其三　土不同
河華以西，沃壤是賦。氣勁土深，山川阻固。憑而東撫，勢稱建瓴。上帝是宅，清渭濁涇。隴右之墟，檏悍尚武。輕身結交，心念勞苦。幸甚至哉，歌以言志。

其四　龜雖壽
神龜千秋，以靈見誅。守精鍊神，虎食其軀。心念不朽，九京曷嗟。大人濟世，其名紛葩。才高意廣，不知所裁。困慮折節，勿爲世猜。幸甚至哉，歌以言志。

秋胡行

布衣而歎息，我今亦何歡。布衣而歎息，我今亦何歡。朝共餔糜，草間求安。見彼文俗吏，格格保殘。欲陳尺一書，天路艱難。歌以言志，我今亦何歡（一解）。日月久閒曠，智慧易以衰。日月久閒曠，智慧易以衰。意有大願，徘徊何之。起誦陰符，聊以忘悲。縱横以奸當世，非我所師。歌以言志，智慧易以衰（二解）。命世不可見，我思者古人。命世不可見，我思者古人。生民所望，有莘之媵臣。其次一匡天下，聖稱其仁。曷爲箕山之上，獨善厥身。歌以言志，我思者古人（三解）。時弊必更張，豈得常因依。時弊必更張，豈得常因依。積賢自輔，聖人之威。大略御世，主上以垂衣。刑措不用，四夷來歸。歌以言志，豈得常因依（四解）。

對酒（二首）

對酒歌盛時，天下方大治。帝者陳威儀，日月星辰布綱維。大饒樂，米穀積如茨。仗黄鉞帶甲百萬，徜徉四夷。都護治屬國，尉候相望，九驛道之。作樂章以告諸宗廟，自諸侯王君長，咸來京師，以跪奉玉巵。惠養元元日繁滋。崇廉讓，黎民無歎嘻。賜民爵以一級，大酺十日，熙熙如小兒。甘露垂飴于銅池，鳳凰和鳴，協聲中詩。

其二
對酒歌風塵，日月多苦辛。識曲悲所因，中心抑鬱難自陳。少皎皎頎秀而嶙峋。嘗讀書二十萬言，咸識其真。好著書立説，負氣結客，睥睨朱輪。以漢廷無出其右者，自鄉大夫三老，莫測其人。無以致要津，於是挾册而游秦。再上書不報歸負薪，幸無絳灌之妒，蓬户以居，傲然視等倫。生逢聖世何寬仁，高自稱譽，災不及身。

精列

當告誰？俯仰以自憐，空有傾城姿。空有傾城姿，聖哲已寂寞，世俗徒見疑。懷心而不明，結交恐後時。結交恐後時，高翔附羽翼，攀龍亦以危。攀龍亦以危，富貴苟金石，赤松豈足師。赤松豈足師，慷慨思困阨，志意在恢奇。千秋隨奄忽，奈何與之期。

上留田行

里中一何皇皇，西家束薪削槳，東家乘堅策良。見者心悲傷，不願問君樂方。黄鵠朝飢，勿謀稻粱。

江南

江南何娟娟，芙蓉清且鮮。採蓮横塘前，蓮花夏可攀，鴛鴦藕之間。蓮花秋已寡，屬玉茄之下。

釣竿行

東遊碣石津，下有千里魚。風雷在鱗甲，浩然縱所如。不得此釣竿，徒爲溟海魚。

十五

顧瞻中原道，丘墟何莽莽。狐狸亦羣遊，鴟梟振其羽。流血日夜多，甲兵竟誰侮。黄雲蒸幽谷，玄風吹朝雨。號熊爲我啼，猛虎爲我怒。

驅車篇

驅車駕騏驥，西到華陰城。亭亭彼華山，峨峨混高清。勁深應東井，太白鎮金行。神靈所招搖，雲旗與霓旌。金玉自懷藴，丹砂奮精英。上有青芙蓉，灼灼揚清明。玉漿流神漱，杳然見澄泓。明星窈窕女，炫耀天人情。自古有秩禮，秋巡報西成。下瞰黄河流，上與閶闔平。軒轅所未到，白鹿常縱横。昭王徒詭異，博箭非令名。漢帝昔好道，築宮望逢迎。堅寒任成物，省方義乃貞。聖王守斯典，逍遙升玉京。

白馬篇（代陳思王本意）

白馬若流光，矯矯雲中翔。金羈連錦韉，仰首鳴蒼茫。誰家白皙子，英氣驚四方。手執珊瑚鞭，指顧無胡羌。所從神與武，威霆掃大荒。西馳玉門遠，北歷玄塞長。濊貊貢良弓，羽箭插兩行。㸌若流星没，便儇不可當。歸來伐大鼓，絲竹何飄揚。妙妓出後帳，健兒擊鞠場。凱歌奏雅曲，金石紛輝煌。即今數十載，奄忽多冰霜。壯士心尚在，默默無才良。右瞻岷峨氣，左望吳會鄉。躑躅不能至，淚下沾衣裳。昔時千里駒，哀鳴良可傷。

美女篇

美女麗朝日，採蘭春水前。獨莖秀清露，落英散餘妍。俯身出玉指，欲折還遷延。紅羅繡翡翠，紫燕何翾翾。自稱百餘萬，寶玉黄金鈿。雙鬟緑無盡，光澤搖清川。欲往而更來，渺若吹雲烟。觀者不能知，無故起悲憐。我識此姝子，家在洛城邊。雲綺障文閣，四角垂紅蓮。端居怨儕俗，獨立佇高賢。眷言觸韶令，中情難棄捐。遙思蕩何極，行行越陌阡。芬芳誰見採，懷意不敢宣。徘徊弄輝光，自顧方盛年。

種葛篇

種葛深谷中，蔓延及前谿。餘陰翳泉澗，綢繆常萋萋。與君共心愫，自謂恩愛齊。懷抱日明潔，和好無離攜。夕衾共下帶，朝餐結上袿。讒言未嘗深，甘悦意已暌。佳人思古處，衆醜生端倪。羣然見可憎，往意誰能稽。掩帳念已失，抑抑步中閨。池水何其清，鴛鴦本雙栖。君爲雲間星，妾爲急水泥。相照不可見，永爲浮雲迷。恐君累明德，賤妾心悽悽。

野田黄雀行

高原生秋草，勁風懷早寒。壯夫好大野，眺望起長歎。物微亦有命，豈得常相干。網羅日夜深，賢人能久安。不見田中雀，嘖嘖似成歡。食粟豈必多，羅家爲爾仇。獲者已不知，脱者自言愁。去去枯桑間，安能凌九州。所以鳳與鸞，歌舞于祖洲。

名都篇

名都宛與洛，遊戲乘春陽。廣道夾奇柳，飛甍帶長楊。宛馬從西來，袨服以翱翔。緩轡十步間，滿衢自生光。十里鬭紗縠，轉側有遺香。誰家横甲第，彷彿孫與梁。高樓三十六，一一金鳳凰。岡阜自秀複，池沼何湯湯。山禽與水鳥，栖孕鳴相將。沈香爲飛塵，鬱鬱聞笙簧。佳人輕若雲，隨風爲樂方。寄言少年子，爲歡殊未央。官拜執金吾，有女專椒房。不學窮經士，白首尚書郎。

升天行（二首）

軒轅戰涿鹿，虎豹爲中權。一朝志遐舉，鑄鼎荆山前。赤龍鳴啾啾，舉袖升雲天。羽葆發虚際，杳冥何時還。至今想英武，寂寞于上玄。

其二
鳳凰之所宿，云在崑崙丘。清音感蕭史，彩翮來秦樓。奇情協玄景，靈玩常綢繆。倏忽雲輦至，攜手真人遊。明姿與淑質，千載無歡愁。

五遊篇

朝登五嶽巔，仰首視上清。不能在其下，竦身雲中行。下舄履玄玉，上冠嬰赤瓊。白鵠交翠鳳，華旗雜霓旌。迎我入天路，恍忽搖目精。蒼冥不可步，躡足清泓泓。拜謁紫微殿，遊戲玄都城。雲笈傳吾道，祕籙署我名。玉女顧我笑，豔逸多光明。子登八琅璈，雙成雲和笙。天樂固幻眇，感觸令人傾。何時閶闔開，塵世難爲情。

僊人篇

採藥南山下，雲霧何彌漫。往路既已失，歎息此盤桓。忽逢三老公，挾我登巑岏。閉目風雨上，折竹成青鸞。彷彿見銀榜，螭龍守井幹。不知何洞府，但見真人歡。瓊枝交玉樹，碧草間紅蘭。明珠綴雲幄，四壁青琅玕。霏霏復靄靄，中有芙蓉冠。親發紫錦囊，授我藥一丸。令我好顔色，萬里生羽翰。朝列瑤池上，暮宿扶桑端。問誰共爲樂，結交王與翰。終宵振鳴珮，乘風意珊珊。世人策高足，天路亦誠難。

棄婦篇

孔雀栖陽巖，毛羽似長離。曄曄展金翠，燦燿有光儀。當春盛花萼，舒尾媚華滋。將以娛靈眄，自妒矜相持。一朝畏採捕，不復栖高枝。在山影輝麗，出山顔色衰。色衰復何爲，賤妾中心知。君若嶺上雲，飄忽難與期。妾若澗中水，一去無還時。吁嗟門五步，遙遙成路歧。白日易爲暝，中宵易成悲。流蘇雜彩帳，華燭光間之。鵾弦與鳳管，昔者寄相思。猶是盛年物，不知留爲誰。因思曩日意，何以成恩私。不見鴛鴦鳥，和鳴芙蓉池。芙蓉秋以殘，歡愛令人危。

鬭鷄篇（代陳思王本意）

高秋寄豪邁，擊鼓吹笙簧。西園列衆賓，東郊闢廣場。巨鶤展金距，盛氣神揚揚。朱眸各凝斂，奮翅㸌流光。崇冠或拆裂，胡髯竟摧傷。雜羽隨輕飇，勝者鳴相將。物微亦有志，乃願試所長。豈能樊中老，空懷君稻粱。

妾薄命

秋風瑟瑟露涼，椒房桂殿翱翔。上陳黼帳玉牀，下隱碧砌金塘。手持紈扇彷徨，迎風掩月流光，更解蘭佩荷裳。五藴豆蔻雜湯，九華發豔鳳凰。舉體流波不禁，膚明腕弱浮沈。香寒粉薄夜深，百英露華鬱金，俯仰拂拭清心。起著絳綃纖羅，淡豔娟娟奈何。斜對玉女明河，斂容側袖清歌。手持紅珠黛螺，欲採芙蓉露多。娛心極意忘情，宛轉君懷不明。歡者色授逢迎，奉君蘭枝蕙莖，結以同心縈縈。隨風欲去仍還，攬持翠帶良艱。想彼青鳥崑山，同飛齊駕追攀，千秋要渺朱顔。

盤石篇

盤石何矻矻，乃在泰山巔。風雨散其下，神靈所周旋。紫芝蒸秀發，朱草相鮮妍。神房封窈窕，靄靄極上玄。龍螭守玉策，幽異世所傳。霓旌七十二，悠悠千載前。往往拜白雲，冥氣通衆仙。靈文竟寂寞，盤石猶高堅。不見北海上，碣石何聯綿。燕王築宮館，漢帝時遷延。浩然三山樹，飄渺吹風烟。蛟蜃日妖幻，龍女揚嬋娟。大風鼓波濤，地維不得全。淪蕩若飛沫，何時當來還。羡彼山上石，神哉誰能遷。託根本異地，安危各自然。

白紵舞歌（三首）

幽房閒夜樂未央，手拂長袖神揚揚。齊歡等色當筵張，如雲若月隨風翔。從心遷化態難忘，欲前更卻復低昂。在山峨峨水湯湯，何以暢之永和康。琴筝簫管瑟笙簧，斂容舒眄遺清光。託情要妙置君旁，含嬌流媚感中腸。如言不語整羅裳，飛烟拉㧺香滿堂。迴身恍惚進瑤觴，千秋極意娛君王。

其二
美人遙夜來遲遲，輕羅華燭烟流離。操絃拂袖展光儀，微雲卻月山作眉。含情宛轉不自持，浮騰摩跌紛而馳。超光逐景忽若遺，縱心一往無還期。雜沓浮衍神不知，逝將飛去春風吹。遠遊文履誰攬持，精魂遙遙心念之。沈吟一曲星河移，奉以明月揚容姿。餘歡極媚君所私，誰能窈窕令人悲。

其三
飄搖河漢雕雲明，素巾紅袖纖羅輕。下有垂帶風中行，側身赴影忽若迎。詰屈宛轉紛哉情，繁思雜怨流新聲。託君顧眄馳目成，春風徘徊花落英。流光逸豔心所傾，盛年蕩志歡縱横。

滿歌行

得志當何期？手無斧柯，困于蒺藜。不見古人，爲善茅茨。飛聲騰譽，鬱爲帝師。我今獨坐，悲吟爲誰。嶽嶽者心，曷能平夷。日出月没，飛廉莫追。志在後世，不能當時。世俗混澆，刀錐是驚。許由爲濁，莊蹻爲清。揖盜共席，人仰其榮。誰謂蘭芳，與蕕並生。掉臂去之，肆志適情。我欲爲儒，章甫無威。我欲爲俠，其人輕非。狗屠者貧，肉食者肥。非有黄金，何以指揮。安得猛士，與我斷幾。利劍在手，惟敵是求。北截大漠，南掃炎州。歸來置酒，將軍徹侯。不見古人，乞食道周。才不衡命，時不待謀。退而躬耕，聊以卒歲。神仙可學，不藉權勢。莫剖而珠，莫煎而桂。厥師柳下，佯狂斂鋭。俟時而興，且從此逝。

雞鳴

雞鳴門前樹，烏啼屋上霜。蕩子行不歸，遊戲諸陵旁。諸陵何鬱鬱，豪傑徙東方。門外何所見，夾道列長楊。誰家出駿馬，約略金與張。屯兵監平樂，新拜侍中郎。微行狹邪間，鞍馬自成行。路人不敢問，彷彿聞都梁。夜半入宮門，賜坐殿東厢。歸來但意氣，絲竹正輝煌。大奴進黄金，妙伎獻樂方。但求良家子，何論邯鄲倡。主人困行樂，歡意徒茫茫。朝來報鳴鐘，賓客已滿堂。

茱萸女

閨人適何許，秋林多雜花。獨有茱萸子，堪隨玉鬢斜。入手高枝落，分囊綺袖遮。逢人還緩步，顧影惜停車。使君垂惠問，幾摘盡鉛華。芳草豈遲暮，馨香還自誇。去去入中闥，盈盈隱絳紗。惆悵東鄰伴，向晚始還家。

長干曲（二首）

清淺在横塘，相逢素舸郎。東風何太急，吹汝上潯陽。

其二
横江水自流，傍岸繫輕舟。妾隱芙蓉裏，人看風雨秋。

蘇小小歌

報郎騎馬來，先至西陵下。欲採幽蘭花，紅泉向身瀉。

沐浴子

玉鏡朝還濯，温泉夜自香。亦知人不見，終日理新妝。

企喻歌（四首）

男兒惟一身，身在不須憂。但能騎駿馬，何必烹肥牛。

其二
雖有千萬金，結交謝豪賢。好鷹不食鼠，烈士不憐錢。

其三
腰間箭的爍，身上鎧明光。横刀還並馬，各自誇身强。

其四
生平劇自快，利劍常隨身。可憐多意氣，生死由他人。

鉅鹿公主歌（三首）

朱樓洞開雙玉鎖，夾城轔轔雜燈火。

其二
車上鳳凰飛欲墮，簾中女子顔婀娜。

其三
鸞旗翠羽迎道左，携手萬乘中間坐。

黄淡思歌（四首）

歸歸黄淡思，怨郎坐下驪。歸歸黄淡百，疑郎懷中璧。

其二
郎心如亂絲，妾手那能治。欲織鴛鴦錦，須郎自解時。

其三
廣州行不歸，孤帆去若飛。龍鬚爲郎席，鮫綃爲郎衣。

其四
鮫綃常苦寒，郎今歸不難。

幽州馬客吟歌（五首）

十萬買一馬，百萬買一姬。快人多光彩，笑殺富家兒。

其二
東鄰養黄犢，西鄰烹黄羊。囷廩高于天，日月行兩旁。

其三
人言鳳凰雛，不入鷂子羣。我家流蘇帳，女兒解羅裙。

其四
女將綿作襦，郎將貂作裘。常恐北風至，煖氣不中留。

其五
明燭鋪氍毹，朱顔爲我開。持刀席地坐，割肉行金罍。

慕容家自魯企由谷歌

寧折牆頭花，弗攀道旁柳。迢迢天上星，有時落人手。

碧玉歌（三首）

碧玉不自量，何意郎迷惑。白日照朱華，自然有顔色。

其二
纔成八寶鏡，復留明月璫。真是郎顛倒，輕擲好輝光。

其三
碧玉菖蒲花，感君春風吹。縱有秋容日，零落不須悲。

長樂佳（二首）

鬱金生南海，自言解心疾。郎欲妾安時，莫使馨香失。

其二
翠羽綴明珠，搴帷障媚蘭。極意相珍重，始知郎所歡。

懊儂歌（三首）

咿啞江陵烏，集歡檣子頭。白皙江陵女，隨歡下揚州。

其二
江中帆阿那，四面各相宜。歡是東西風，不專爲儂吹。

其三
歡如牛渚磯，險怪知多少。常恨負情人，心事何繇照。

讀曲歌（十二首）

雜花穿玉燕，小翠塗金雀。郎若就儂時，紛紛爲郎落。

其二
儂坐六萌車，陌上來相視。芙蓉生道旁，乾蓮那得子。

其三
可憐紅羅色，是儂淚時生。鬼火行古墓，照碑不分明。

其四
金鍼與綵線，常使三葛穿。三葛雖疏薄，鍼線卻纏綿。

其五
交花雙鳳帶，纏歡千百周。作態相持抱，不得歡心留。

其六
儂是井上桐，開花落井裏。剩得零落容，秋風對梧子。

其七
蛛絲語蛺蝶，自有相牽處。只愁不飛來，那得還飛去。

其八
憶歡眠復眠，俯仰誰能數。馬行黄蘖中，歷亂蹄痕苦。

其九
五更暗中語，借儂紅繡襦，端的從何去。

其十
儂言歡大狡，歡言儂自貪。將飴投入蜜，當是兩相甘。

其十一
儂有别時啼，不忍敎郎見。何故張明燭，摩挲苦相盼。

其十二
辛苦口邊語，儂疑歡意深。千層捲蕉葉，誰識本無心。

團扇郎（四首）

團團明月姿，上有乘鸞女。慚無傾城色，畫此爲郎御。

其二
手捉白團扇，窈窕自徘徊。若當相憶時，好風爲郎來。

其三
殷勤團扇柄，繫作紫羅囊。中有都梁味，使郎玉手香。

其四
可憐白團扇，秋風不相見。願郎還餉儂，持攜自遮面。

前溪歌（四首）

粼粼白石子，前溪流水深。生憎清澈底，照影不照心。

其二
門前溪水急，感郎居上流。來時一篙至，去作十步留。

其三
羅巾汙清淚，洗就前溪中。鮮妍水色變，恐與郎相逢，疑是桃花紅。

其四
黄葛生山後，枝蔓來溪前。願郎莫砍葛，到處根纏綿，砍卻還復聯。

黄竹子歌

女兒清江上，黄竹蔽江涯。不見流水急，惟嫌蕩槳遲。

江陵女歌

素板青絲舫，繫娘浣瀨邊。故脱杏衫子，宛轉得人憐。

宿阿曲

帷帳壇上輕，幡葢雲中下。肅肅寒風來，真官騎龍馬。

道君曲

中林夜陰，兩樹相語。東鄰富家，設我匕箸。跪告道君，使將汝助。

聖郎曲

上馬亦揚揚，下車亦款款。明星羽蓋飛，靈風侍從散。大巫停管絃，攜手椒漿煖。

嬌女詩

乘風集江渚，芙蓉結層樓。青雲山間出，碧水堂下流。髣髴高真會，兩兩自淹留。

白石郎曲（二首）

白石郎，遊江中。霓旌雲車駕兩龍，波濤夜醉鮫人宮。

其二
江濱石子，爛若雲霞。郎豔容裔，臨風欹斜。水妃江妾，願以爲家。

青溪小姑曲（二首）

暮遊青溪，雲散雨微。小姑出浣，紅裳翠衣。

其二
何以無郎，曠然珠軒。小姑有兄，貴不可言（姑爲蔣侯妹也）。

湖就姑曲（二首）

風阻赤山湖，酌漿薦蘅杜，贈郎紅珊瑚。

其二
大湖過帆多，小姑高雲髻，盡日青峨峨。

姑恩曲

明姑下天門，賜我常不衰。何以相持報，翠膏粉黛香臙脂。

采蓮童曲

蕩槳歌渌水，紫菱牽玉臂。芙蓉不解羞，那得相迴避。

明下童曲（二首）

挾彈花林下，結束女兒裝。嬉遊日行樂，不羡烏衣郎。

其二
白皙誰家兒，一顧傾朝市。手持團扇來，神氣清于水。

同生曲

相憐隔巷居，齊歲各通名。新好雖云盛，豈得更同生。

石城樂（四首）

陽春諸年少，尋芳各行遊。顛倒南陌上，寂寞城中樓。

其二
妾有忘愁歌，夜夜嬌陽春。郎如不相識，枉作石城人。

其三
流鈴龍子幡，吹過石城下。疑是歡相迎，風帆如駛馬。

其四
竟陵五丈水，日日有人行。不斷方山路，那能無送迎。

烏夜啼（二首）

象牀人正眠，烏啼門前樹。心驚明月光，籠窗急迷路。

其二
儂家不難到，巴陵湖口旁。便是烏啼處，樓外雙垂楊。

莫愁樂（二首）

打槳尋莫愁，莫愁不還家。當門搖渌水，豔豔芙蓉花。

其二
石城美年少，皆言識莫愁。夜夜楚山望，無人樓上頭。

估客樂（六首）

大艑十丈帆，小舠三尺槳。儂欲追送歡，江潮不能上。

其二
身著鬱林布，知郎歸廣州。明珠凡幾斛，與儂淚時流。

其三
打鼓發珂峨，波濤横戲謔。郎攜千黄金，只愛他鄉樂。

其四
昨得揚州書，不作分明語。百貨從郎買，莫買揚州女。

其五
翡翠出廣南，黄金來蜀土。飾儂儂更愁，願郎守門户。

其六
賽神梅根渚，燒燭江底紅。郎祝順潮水，儂祝石尤風。

襄陽樂（四首）

襄陽行樂地，大堤多女兒。同時各流眄，郎憐定是誰。

其二
不入銅鞮坊，那知顔色好。白馬最關情，卻向垂楊道。

其三
夜分西塞曲，蹋臂怨聲多。郎在城中宿，定是不聞歌。

其四
鍛鐶自圓潔，郎買揚州錢。朱繩一斷絶，同心何處穿。

三洲歌（三首）

相送巴陵口，含淚上行舟。不知三江水，何事亦分流。

其二
布帆若飛鳥，頃刻三山東。儂無千里目，郎有千里風。

其三
贈郎金縷枕，雜以百和香。交南多珍異，莫擲儂心腸。

采桑渡（四首）

朝行採桑津，緑樹相交偃。過客莫停車，坐使芳春晚。

其二
柔條盡著手，楊枝必裝鉤。周旋春蠶熟，製歡紅錦裯。

其三
箔上蠶三眠，香草布地紅。提筐花豔女，遊戲桑林中。

其四
牽衣桑樹巔，墮下紫羅襦。但令歡相拾，莫惜見還無。

江陵樂（二首）

緑縧繫腰端，踶場各言工。作態相周折，顛倒四面風。

其二
估客下三峽，江陵五兩多。儂蹋芳草去，上岸三摩挲。

青陽度（二首）

可憐絲千緒，機中齊作經。停梭不擲緯，歷亂那能成。

其二
輕擣十丈縑，潔白夜生光。歡心自不淨，何得畏砧牀。

青驄白馬（八首）

青驄白馬珊瑚鞭，行逢花林驕不前。

其二
執韁遊戲美少年，黄衫白袷劇可憐。

其三
可憐大道石爲梁，湖中唱歌白日長。

其四
門前渌水常浩浩，借問鴛鴦爲誰老。

其五
西曲巷西小巷斜，娘行駐馬儂停車。

其六
西曲嬌娘不肯行，蘭橈桂楫來相迎。

其七
去時躑躅三回顧，青驄不識來時路。

其八
徘徊今夜心難忘，三唱可憐窈窕娘。

共戲樂（四首）

茫茫㝢宇九驛通，安撫嘉平和八風。

其二
高臺廣殿列鐘鼓，音會聲繁雜風雨。

其三
輕羅徐舉雲霧生，迅體觸發紛相迎。

其四
將雛鸞鳳鳴將將，百靈呈瑞大道王。

女兒子（二首）

明月峽中月夜明，據舷愁殺猿三聲。

其二
鹽崖上水悲莫啼，篙頭裹布雙竿齊。

捉搦歌（四首）

磨刀不快怨砥石，家計不盈問賈客。少年臂鷹上南陌，老女終宵弄刀尺。

其二
東鄰狗竇兔出入，二十女兒怪羞澀。健馬嚙芻須疾急，何惜刀錢空竚立。

其三
黄河岸邊多青草，誰家黄犢輕車好。女兒嫁時真顛倒，偏我閨中自稱媪。

其四
白鐵彈丸黄竹弩，朝行逐雀暮射虎。可憐女子持門户，邯鄲名倡有錢數。

新樂府

范陽井

丙子秋，寇破定興，孝廉范士楫之配馬氏，及其子之婦并三女堕井死焉。其明年，范君與予同舉進士，予聞而壯之，爲新樂府曰《范陽井》。
皇帝九載秋，胡大入畿輔。掠名城，以十數。室閭紛哉流離，人民腊脯（一解）。騎倏忽，至范陽，范陽城，中大難。有范君，舉孝廉，家世衣冠。敦行秉禮，門内歡喜（二解）。登城，火燉燉。城中大擾亂，男子蒼黄出奔。顧謂若婦，卿自爲計，答云不負君，無煩言（三解）。庭中有石井，井水清澈膚。顧呼新婦，我爲若前驅。三女泣徘徊，大者十七，幼者十一，同去弗復躊躇。上牽紫繡帶，下結紅羅襦。相將入石井，井水清徹膚（四解）。咄嗟哉，美人子。世亂人如蓬蒿，寡廉鮮恥。亦有大將建高牙，望風而辮髮。長吏專城不能死，曷不媿范陽城十歲女子（五解）。皇帝大明聖，獎孝旌義，以風於有位。范君今來射策在上第，欲陳家門中心悲。賢哉賢哉，敢告史氏（六解）。

穀城歌

旗離離，鼓坎坎。雕弓虎牌府門下，帳中錦袍坐紅毯（一解）。縣官來，不敢行，監軍來，並坐烹肥羊。汝有禾稻供我糧，汝有訟獄聽我章。今我爲官，汝勿驚皇（二解）。百姓入門何所見，白玉爲君牀，黄金繚繞之。美人侍者僊僊，仰面乃其妻。相視不敢問，中心悲（三解）。將軍者何官，昨日黄紙招安。小兵騎馬醉歡，突入酒市盤餐（四解）。將軍口傳勤王，𦩆舸大舶千檣。但問江陵漢陽，又問武昌九江（五解）。

遼兵行

胡兒騎馬來，漢兒騎馬去。交臂黄塵中，但問汝家是何處。答云我家隔河居，汝饋羊酪，我報明珠；我饋黄金，汝報貂褕。易水南，常山下，相逢折箭進酒炙，回頭便向西兵射。

小車行

小車班班黄塵晚，夫爲推，婦爲輓。出門茫然何所之，青青者榆療我飢，願得樂土共哺糜。風吹黄蒿，望見垣堵，中有主人當飼汝。叩門無人室無釜，躑躅空巷淚如雨。

賣兒行

高顙長鬣清源賈，十錢買一男，百錢買一女。心中有悲不自覺，但羡汝得生處樂。卻車十餘步，跪問客何之。客怒勿復語，回身抱兒啼。死當長别離，生當永不歸。

韓原泣

秦兒歌，楚兒舞，高冠廣額咸陽賈。排玉闥，登金堂，九卿側足趨道旁（一解）。朝入左掖門，暮出左掖門。堂前衆賓客，一一乘朱軒。十日一休沐，香藥雜上尊。麒麟製君衣，褭蹄佐君飱（二解）。得君歡，可君意，自謂百年長不棄。恩去何時回，情斷何繇繫。昔如石在山，今如水在地（三解）。上君綬，爲布衣。怒未止，朅而歸。西市街，鼓𪔴𪔴，衛軍簇簇呼擺圍，君家舍人先横屍（四解）。黄紙下，門已鎖。金吾將軍夜列火，緋衣御史來上坐。來上坐，出詔書。一尺組，莫躊蹰。城頭撾鼓三更餘，使者復上青驪駒，何以載君廣柳車（五解）。田宅盡没官，不得名一錢。堂前衆賓客，一一歸窮邊。先爲人所畏，後爲人所憐（六解）。

復讎行擬古樂府

黔中有壯士，父死蠻夷中。父死弟爲虜，嗟乎苦哉！是讎不報，誰謂我雄（一解）。乃置黄金千斤贖我弟，問我父死所。兄持手，弟牽裾，涕泣覆地，鳥號獸鳴，白日慘慘天欲雨（二解）。側聞官家招夷，夷來降。夷來降，鼓鼕鼕。大者賜輿服，小者賜酒鍾。蠻夷喜樂盤桓，誰知壯士鳴刀環（三解）。置酒置酒，我父死路衢，弟幸蒙全祐。感爾不殺恩，前宰肥牛，後烹吠狗（四解）。酒方酣，擲杯盤。壯士突出户間，謂爾酋，抑何愚。爾昔殺我父，我今腊爾肉。酋大股慄，欲言不得言（五解）。大兄斫其腹，小弟截其肩。還持讎首祭父，觀者滿路旁，唶唶上指天（六解）。道帥大怒，爾何殺降。兄弟爭死，罪無所當。小弟得爲將軍，大兄走故鄉。賢哉賢哉。君不見父死門東，子吟道旁（七解）。

陳忠裕公全集卷六

五言古詩一

雜詩

娟娟露中蘭，遇我若有思。俯身近芬芳，野草忽間之。白日流有路，明星爛無期。清光傷人心，含懷待所私。杳杳復何樂，巧笑當及時。盛年閟幽歡，紅顔誰攬持。放情馳遠方，沉蹈天然姿。

歲暮雜感（四首）

玄冬景方晏，浮雲寒無姿。晨風翔天末，狡兔横中逵。怨彼雪與霜，紛紛侵我肌。如何盛年子，窈窕有餘悲。旨酒徒滿樽，狐白何離離。相對不能飲，令我顔色衰。白日忽已暮，春陽豈無期。惜哉憔悴士，愧此桃李枝。燕坐還欲出，黯然臨路歧。

其二
積素有盈旬，三日無朝陽。薄暮減容輝，起視雁南翔。雲物淒以惻，百年常相將。時恐哀怨多，欲告言無方。黽勉效輕薄，歡娛等悲傷。情性爲我累，何時當悦康。高桐苦多音，澤蘭苦多芳。何如一世人，是非皆茫茫。

其三
深冬常閉户，白日翳以陰。廣除生木介，高館來寒禽。言念懷所歡，杳若商與參。歲月自徘徊，孤情日夜深。豈無傾城色，可以明我心。君子樂幽素，小人爲荒淫。古時芙蓉花，芳香猶至今。良意信有託，何用雙南金。

其四
長夜意惻惻，衾枕相因依。雨雪陽禽避，朔風胡馬肥。念我同門友，遙遙京洛歸。發軫天津樹，揚舲大江磯。或留承明省，九伐張（一作佐）樞機。羽翰共一林，風塗各分飛。歎予蓬蒿下，歲暮多歔欷。烈士無閒情，悠悠日月非。側身天地間，愧我舊裳衣。何時二三子，連轡揚皇威。眷言繼往昔，毋令賢者希。

遣興（三首）

妖狐有脂粉，上帝夸香馨。陰山漏霧姿，巧障月與星。帝醒白日舉，何處藏其形。即今在蒙蒙，日夜思雷霆。

其二
畏影而卻走，疾聲乃碎缸。既卻復繁複，方碎尤鏗鍧。人言可重禁，命盡難再榮。豈爲克讓士，污己成人名。

其三
田夫策牛犢，仙人騎鳳凰。用舍必乘時，宜適各有方。魯君視管囚，楚霸觀韓王。愚若鷄與鶩，塞默無輝光。一朝奮大策，吞聲徒困傷。

寓言（二首）

江東有穢鳥，自名爲秃鶖。食魚徒滿吭，毛羽終可羞。其或所立渚，鷗鷺必遠投。何來一蒼鷹，鐵翮黄金眸。雖非高尚姿，猶任搏擊謀。不作摩天飛，下集滄江流。側身就鶖飽，比翼相遨遊。末流安可居，貴賤各自求。所以老鶴心，傲然當高秋。

其二
魯國有腐儒，行止如清狂。拜虎求不嚙，揖蛇求不傷。二物頗威厲，豈欲貴儀章。非不執斧柯，欲舉心茫茫。終覺屈身易，寧知均喪亡。持肉餒猛獸，弭耳來相將。食盡甘餌見，亦得充君腸。所以天地間，盡産豺與狼。

惜捐（嗟賢人去國也）

憶昔先帝時，貐䝟方內訌。國柄不在握，行止如旋風。入阱笑麟鳳，上殿皆狐狨。宵人駡碧血，羣閹豔華蟲。逆臣謀益急，勢去天愈夢。天下憂默然，日月何時東。是時大誅賢，餘姿託轉蓬。裂衣敦稼穡，上訴求盲聾。今皇膺圖籙，噀嘯雲霧空。捕反不藉兵，協策鮮一忠。紫極終夜正，煌煌頌帝功。白首悉悲哽，大道娛清通。雖無異人出，奮節除夷戎。猶見皇綱張，羲和正當中。即今五載餘，庶事傷初終。前者胡難烈，其後内設罞。貂璫滿都鎮，四野多塊埄。守臣報眚孽，農夫指𧍝蝀。有士私憤切，陳辭發宿蒙。上言天序順，下言俗態工。爾作非時鳴，此輩真愚侗。胡不牧羊去，蠢菌污彤宮。秉鋤大歡喜，高山友羆熊。不見妄言儔，搒掠成罷癃。項嬰陰雨木，手錮崑岡銅。吁嗟夜魂黑，蹙蹙誰爲雄。射鳥莫射鳳，鳳去羞梧桐。擊樹莫擊桂，桂死怨靊霳。東鄰有賢婦，閒貞棄狡童。西鄰未嫁女，感物憂忡忡。其處雖異遇，均抱清潔衷。何人國所重，悲傷到微躬。

幽人

幽靈不在晦，明月誰能同。出則經天衢，隱亦大海中。龍蛇春變動，空谷生雄風。始知雷雨夕，不住蓬萊宮。君來爲明盛，光彩流虚空。劍佩隨雲高，平壤開華嵩。世亂天不見，掃除用靊霳。促促違所向，翻然扶桑東。山中時倚劍，帝所或射熊。素女騎紫鸞，寶匣靈文紅。壯心既有歸，大道非無功。咫尺宇宙外，胡爲守蒿蓬。

田家詩（二首）

四月雨新足，良苗青可憐。農夫荷耒出，各自求其田。蓑笠有烟氣，隴陌相覆連。飛鳥或鳴樹，遊鰷時泳川。歎息此村老，保聚多歲年。昨日村中人，買牛入鄰縣。傳聞有盜賊，殺戮求金錢。歸來但涕泗，終夜不敢眠。安得守其廬，鷄犬皆翩翩。雖嘗被呵責，官吏真聖賢。

其二
布穀先夏鳴，田鼠飲濁水。泯泯蚓竅通，格格鷺武徙。桑女蠶欲飢，攜筐餉于耜。夜望牽牛津，不見雲電起。遠村燈火紅，犬吠復不止。何來有一人，行趨甚雄駛。入門且劇怒，手探懷中紙。長跪不敢讀，請君命其旨。上言奉尚方，下言供戰士。難得少須臾，忍看長吏褫。在倉黄雀肥，在野黄雀死。雖然同羽翼，豈不異脂髓。忠臣亦可爲，老農徒自恥。

暑

白日稍行西，火雲猶在東。炎威盛揚越，旱魃爲誰雄。風力既已竭，紈扇其何功。鵂鶹曉亂鳴，毒蛇遊水葓。羣物各棲息，蚊蚋獨驕空。整衣終不堪，血國恣盈充。偃蹇本小節，畏客非我衷。頗思翠水巖，復憶蓬萊宮。玄霜薦夕膳，海綃障朝櫳。自謀豈不樂，傷彼蒸黎窮。郊原焦若燬，牛死人罷癃。盛衰易以遷，世亂如蒿蓬。貴人都茫茫，賤士徒忡忡。

凌河

遼東百餘城，一一居胡酋。卻發漁陽軍，版築青海頭。綢繆緝故壘，圪然當仇讐。揚兵直虜巢，轉餉凌瀛洲。中建大將旗，健兒雙吳鉤。國家勁兵處，此地無與侔。要區敵所爭，胡來必清秋。朝廷東指笑，何異撼蜉蝣。我城鐵不如，況復饒貔貅。長圍既蛇盤，孤城遂獸罘。鳴鏑馬躍濠，負土駝填溝。四門閉白日，萬人無一籌。擊鼓鼓不揚，愁雲高戍樓。滿城悉斂魂，黯黯如荒丘。外救復潰散，氣奪層冰揫。後來不傳烽，出關皆逗遛。相顧但歎息，拔身終無由。都尉萬矢盡，左賢一角抽。漢王豈有神，事祕必可羞。白羽同獻捷，云解當寧憂。朝議持未許，頗見邊臣浮。退避理獲全，進攘真大訧。榆關爲北門，寧遠爲遐陬。安居胡不樂，豈得恣他求。何人興妄役，坐引豺狼蹂。唐時築受降，漢代營涼洲。其後或淪胥，未聞誅首謀。寄語臨邊士，曷勿常悠悠。失地律尚輕，開邊罪難酬。君王不好大，誰敢思封侯。

北郊觀梅

我心傷春陽，攜手城之陰。高冢臥石馬，遊女息遙潯。昔稱賢達士，鬱鬱成高林。游蜂花間來，觸草爲和音。感此渡前溪，淡越恣幽尋。煖葉潔肥柔，氣理相浮沉。芬芳放樊圃，水木兩不任。餘情給妖夢，蕩渺開空淫。他勝奪欣賞，人散花愈深。夜犯月露姿，奇香出襦襟。寒光來斟酌，清娛猶至今。

御史大夫張公撫浙時攜二鶴歸山東孕二雛焉以爲瑞也圖以記之命予賦其事

雲海浩無端，白日開高清。老鶴凌波濤，雙羽翻然明。影落芙蓉池，滄洲渺玉京。氣塞頓高墉，仙才飼牙兵。瀛風修神騎，瞻望虚遐聲。徒存俗羈憤，永保曠士貞。玉衣隨素裝，放志懷峥嶸。芳園蕩禽性，幽人知夜情。傲静濟水上，横翼風雲平。和光動儔匹，遠澤胎精英。二雛鳴啾啾，物小神矜盈。日長烟霞姿，弱翮霜華成。思昔太古時，人鳥無相爭。機物日夜深，樊籠何糾縈。物困智垂盡，鼓息阻芽萌。天地已促儉，區區思專生。張公今亞相，盛德滋雄名。炳廣攬國綱，日月在軒楹。惠心感潔材，清絶成符禎。安坐理天樞，繚繞紅玉笙。

櫻桃

夏春交麗景，當時貴朱櫻。攜以青絲籠，玉盌秀高盛。色若羣靺鞨，照耀盤餐明。美人濕纖指，入口神輕清。甘澀本同枝，味亦隨時成。何年媚皓齒，圓的含流鶯。昨歲履佳令，倚泊平原城。風沙脣乾燥，頗懷烟林情。既斷婕妤賜，不見青童擎。憶昔在京口，碧葉綴瑤瓊。恣食千餘顆，主人贈滿籝。即今重對汝，三歎意縱横。此物歲呈豔，我身時時更。竊懼年華衰，醜質羞精英。

冬日同萬年少遊横雲山李舒章園亭

玄冬景奄忽，薄暮山蒼茫。頽雲浩當野，黯然天外涼。石壁森峥嶸，深澗多嚴霜。朱樓峙其間，窈窕松月光。永夜宿烟霧，獨鳥號山岡。夢境有超越，及晨滯餘傷。搔首登高臺，雲物都荒荒。人影亂木杪，絶磴相翱翔。遐哉池上飲，其樂不可忘。名士秀萬子，文苑長李郎。身在林泉際，思横日月旁。明時一握手，願言保孤芳。

春晝獨坐感懷

晝静不厭長，春風滿闤市。荒庭蔓深草，搖曳弄晴戺。瘦桑光尚沃，鄰家蠶脱紙。白雲過我居，殘花爛餘紫。嘖嘖決牆鳥，歷歷緣樹螘。秋毫涉微心，沉吟度舒晷。幽情懷新寂，寡營學遠累。戒飲時忘機，謝客翻倒屣。奮意難驟息，志士古如此。干戈日夜多，黎元色如燬。兵氣照文登，逆謀起越嶲。用事臣益驕，植根有表裏。魑魅影太清，鉤陳注枉矢。時良盡三木，貞夫終朝褫。悽惻太平業，不見耕鑿喜。江南寂寞人，浩歌蕩無紀。宿好臥龍名，勉負莘野恥。二十頗有餘，空林老蘭芷。忍看豺狼横，俯身默成痞。遠患翔鳳凰，乘時駕騄騏。天運屢通塞，英雄達其理。諒非閒散姿，何難混鹿豕。

贈羅華亭紋山

良玉本温質，蘭蕙資深陰。夫君金閨彦，出宰吳江潯。清風布霞路，羣象肅以森。耽文有餘歡，譬彼雙南金。鬱哉蒲中士，窈窕多奇音。在理亦無棄，殷殷仍宿心。皇塗正艱難，世用各異尋。早飇震江表，嘉禾色已黔。誰爲神龍質，萬里懷甘霖。願言捐所緩，專心事保任。民命豈無期，積儲聊備祲。賢達方煩焦，何時揮素琴。

從段橋雨泛出西陵橋

午雲正翳景，洩烟紛多時。文楫淹宿雨，觸波超陰涯。中湖既澹豔，外流亦委蛇。揚舲冒弱芷，清淺犯幽姿。秋心牽前麓，潤質懷豐枝。仰送孤嶺没，俯矚潛鷺飢。松柏森修岡，傷客情易知。莽莽風滿山，美人絶光儀。涉水更淒放，屬纜開清吹。精靈展密意，物化持後期。緬矣採芬素，瀰瀰蕩遙思。

循蘇堤至南屏下

輕舟遵芳涯，悠悠弄溶裔。濕雲卷峯外，繁雨涓松際。穠潤發秀直，空濛含幽麗。行旅隔烟水，擔荷縈薜荔。湖山競翠容，松篁間虧蔽。南屏覆虚泛，北亭懷婉嫕。日暮虎聲鬭，樹暝猿飛細。吳客多深華，越歌雜傷慧。區中兹邈清，采賞有淵契。柔枝媚羈情，秋心良易切。泛泛載芬芳，朝夕從此逝。

從靈隱寺上韜光道

澄氣發層徑，午峯秀披扶。孤亭喬木下，散曠存清娛。水涸溪尚静，雲暝山復殊。廣堂鬱朱草，别澗生青蒲。懸輿攀絶巘，反杖送嶇途。迭映媚樵路，虚折限人區。幽篁疊娟姿，飛泉歷虚無。鳴鳥谷中怨，巢鼪松際俱。高閣抱雲氣，迢遞開江湖。四山闃無人，秋響相奔趨。物慮勞光彩，遺心適可符。

歷南屏諸勝取雷峯路歸湖中

悠悠長北堤，歷歷穿西涘。驅車亂朝暾，聯袂上雲綺。危峯陰先冠，密澗影相比。烟白曉人淨，泉香秋草死。卷山納蔽翳，虚巖息遙視。疊石青無時，寒流明未已。羈心散羣壑，美人復何似。共挹層霄波，庶薦湘中芷。谷涵禾黍風，渡成橘柚市。幽魂撫肅肅，矜情候瀰瀰。會拾芳華歸，娟娟弄秋水。

春雨病坐讀左氏春秋

桃李方及時，翳景摧豔陽。況乃閟齋閣，學道猶心傷。林花遂杳冥，庭草傳幽芳。掩簾晝愈静，謝客情難忘。山鬼徒窈窕，清輝滿匡牀。嘆息霸才盡，流覽左氏章。天紀或姦亂，國步資才良。微辭嘗感敵，處義多合方。愧彼簪纓士，庸庸無所望。緬想九京嘆，斯人今已亡。庶幾鷞鳩樂，可以譏厚藏。

春日寄獻澹石師

鵷生弇兹山，何年當來儀。束髪在朝列，音徽常自持。天步既多梗，日月難無私。薆然有烟霧，厭者存危辭。朝貴不滿意，九關恒觺觺。夫子植大猷，咫尺傷乖離。鴂啼沅江暮，蘭放湘中湄。立言題楚壁，避地非秦時。翦棘修昔歡，結綬爲世資。企予緬襄野，躑躅閒龍姿。蒼蒼隔雲雨，胡然見躨跜。豔陽布春條，鳴禽弄柔枝。幽衷易感候，遐心勞佳期。懷哉素商節，永言慰朝飢。

上巳

今晨澹和景，繡野何駢修。嘉園盛雲物，攜手池上樓。凌曉發清賞，當春散羈愁。夭桃殷陽巖，香草青芳洲。廣除披惠風，弱藻隨新流。懷我同心友，憑勝各行遊。陟山愧道娛，臨水傷佳儔。淑明薦波際，婉㜻亂雲陬。將離洧濱擷，鸂鶒江上浮。接歡隔遙素，怡情對輕柔。長晷有欣慕，妍氣多綢繆。徒見會境愜，眷與宿意謀。春醹投蘭莖，去矣忘他憂。

誦舒章歸家園詩遙和

孟夏備和爽，羡君出西城。惠風拂高木，平原廣且清。南溪流水急，落暉相與明。亭臺緑窈冥，鳥雀晴縱横。海桐花若浮，橘柚香如酲。水閣障蒲荻，怒蛙陰池鳴。薄暮啓門館，薜蘿度簷楹。憑欄看新漲，浩蕩及我情。爲客始三日，雲物皆逢迎。予苦晏嬰宅，開户履已盈。郊居自多歡，幽人知寡營。沈賦雖云盛，君今饒令名。

初夏入山中

嶺氣已齊緑，澗風吹草寒。漾舟清源下，松雲勢多端。偃蹇昆山陰，夕照西池殘。吳城鬱嵯峨，海色高盤桓。烟樹乃歷歷，亭館行珊珊。自然日易暝，宿鳥歸仙壇。我今不得意，笑倚青琅玕。下山雷雨至，咫尺蛟龍歡。

送勒卣之金陵省試（七首）

嘉賓集城阿，送客遊舊京。吳雲變昏旦，蟪蛄日夜鳴。望望路阻修，關河自峥嶸。去矣心内惻，居者傷中情。西瞻浮雲闕，遠道多令名。

其二
念我生平時，弱齡意縱横。嬋娟戀文史，時俗羞逢迎。忼慨事君子，大雅方流聲。黽勉望寥廓，結交繇中誠。

其三
中誠亦何極，珊瑚與明珠。大海同一源，誰能分根株。我與二三子，結轡來馳驅。長江何浩浩，歡笑還憂虞。鸞翮不驟奮，貧賤慚久俱。咄哉離羣嘆，獨我遊皇都。

其四
皇都盛冠蓋，宮闕何奕奕。燕山帶三隅，清流穿中宅。飛塵日以揚，豺虎横路陌。本意展殷勤，生平慕竹帛。流猋來廣衢，鵷雛有彈射。感此和氏篇，歸歟理墳籍。

其五
墳籍將何期，古人爲我師。西鄰發巧笑，東里揚蛾眉。彷彿鄴城彦，頡頏洛下規。潤山無凡玉，德輝誰能持。盛名時不堪，植躬貴威儀。大人能達情，恐爲下士嗤。古義有攻誡，君今當别離。

其六
别離抑誠難，攬袪起長嘆。修畛覆雲末，江河多羽翰。應龍潜大澤，雷雨生波瀾。亮懷神靈姿，時至無久蟠。君子志不朽，小人慕微歡。遐路各努力，相勸惟加餐。

其七
加餐事遠方，意氣何揚揚。秋風掃阿閣，行遊入帝鄉。皇塗正多難，英賢自輝光。奮策效明運，區㝢資和康。與君共令德，何時日月傍。勖爾飲此酒，掩涕以徬徨。

送闇公聖期應試金陵

送客谷水上，風雨來江東。夏日亦以寒，千里關河空。江城落雲際，吳山辨烟中。揚舲發二子，澹蕩蒹葭叢。賽神揚子津，咫尺金陵通。清華在都市，環珮何玲瓏。秦淮十二樓，天外青濛濛。伯子文章彦，意氣吞雄虹。仲子擅儒雅，霏霏多玄風。良璧不孤潤，威鳳誰能同。聖人臥瑤闕，側席招旌弓。若人匡時才，大道豈固窮。十載琬琰交，昔日雙飛鴻。倚樹謝公宅，避暑孫帝宮。咸思抱忠憤，世俗難爲工。棄襦不出關，貧賤羞微躬。超石固豪士，祖生乃時雄。同衾久商略，何年成奇功。

送默公師應試燕都

風雨相因依，澄江流日暮。夕宿吳會烟，朝觀廣陵樹。黿鼉觀洪波，長川渺無數。夫子何所之，望望燕山路。黄河改新道，平原列古戍。風烈易水哀，關津薊門固。碣石宮久摧，黄金臺已故。昔人重慷慨，今人理章句。未識天子尊，豈無公卿顧。壯士有大略，不爲險情誤。朗然冰雪心，十年奉誠愫。英猷拯時運，明珠照玉輅。既展謁帝篇，當諷甘泉賦。庶以達沈懷，平居念天步。吾道未云非，去矣榮竹素。

送仁趾省親永嘉

君今有遠别，況乃臨高秋。日雲澹遙嶺，海氣分澄州。朝濟浙江楫，暮宿山陰樓。遐途涉險廓，曠哉雄心收。棨戟壯華蓋，餘皇泛東甌。威名震瀛澥，更欲資英謀。努力事家國，豈懷公與侯。吾輩徒步人，常耽王佐憂。中原厭鼙鼓，此物何時休。黽勉振王路，各務萬里遊。九月霜欲下，哀雁紛南流。匹馬入薊門，越山何阻修。相思兩無寐，皓月當分愁。

酬萬年少（二首）

石華秀南澗，幽蕙揚中陵。物情有欣慕，在遠各自矜。豐沛多奇材，東吳擅修能。與君新結交，意氣來相憑。帝京共遊戲，江表觀徽繩。道歡洽清燕，雅負賢豪稱。傷哉禮俗士，焉能辨淄澠。風塵滿天地，阿閣飛青蠅。何年竦長劍，昔人如股肱。

其二
秋英粲林麓，揚舲大江湄。子愛澗中藻，余愛瀨下蘺。幽芬娟以淑，心曲多恢奇。偕遊不其山，道遠方俟時。流猋生雙闕，白日忽已移。赴難愧古人，變服良可悲。子負河朔風，默坐流英姿。問誰執此釁，我言既相疑。幽憤當見理，何言酬恩私。

中秋偕闇公舒章讓木集飲

有客來高秋，寥廓浩無主。是夜撫明月，故人愁復聚。失意猶慷慨，風流振前古。詞賦滿天壤，言論挾風雨。孤城落寒星，銀河對秋浦。玉露清梧楸，澄蟾隱門户。夜凝哀雁流，霜深壯士苦。南紀鬱山川，才華盛文武。莫嗟吾道非，雄心寄歌舞。不觀古時英，多爲常人侮。滅燭心蕭條，千里竟誰取。

十六夜又偕闇公讓木諸同社集飲

八月潮大至，冥冥趨嚴城。聯袂出郊牧，晚意皆縱横。丘樊滿秋氣，杳然天地清。佳冶務遙怨，酌酒俄已盈。主人本激壯，賓客多聲名。相對論河漢，月出雲霞平。宿鳥霜下動，蟋蟀莎中鳴。紛紛古今事，浩蕩誰能明。關河正歷落，歲月猶峥嶸。痛飲共涼夜，中懷各經營。

留别闇公聖期

江南滿秋草，落日迎寒潮。禾黍黄動地，川原何遙遙。駕言適冀州，行役無昏朝。攬袪各來送，我心多鬱陶。申意不可極，南州雙瓊瑤。異時一握手，文雅相招邀。所懷即古義，芳若佩蘭椒。壯心論天壤，經史生光昭。羽儀盛餘子，誰人當久要。悵焉河梁别，萬里違丰標。我出畏世網，子居混漁樵。小山足賢隱，園桃譏士驕。勖子以盛時，經綸出芻蕘。北風當南望，再上桑乾橋。

留别勒卣

置酒城南隅，颯然秋雨至。卓犖有周子，杳杳出幽翠。登舟慘不言，浩蕩竟何意。長嘆多古今，愁心滿天地。問子遊帝京，挾持此軒輊。兵戈正紛騷，常懷文武志。黽勉爲風雷，皇塗展國器。弱質誠過期，敢羞千古事。夫君本上才，時違無賢智。寂寞揚子居，寄隱文園致。英雄在草間，時人笑狂穉。强意耽詩書，名山未憔悴。子釣溟海魚，予策燕臺驥。苟列壯士中，萬里戒攜貳。

偉男許予相送於廣陵作詩以堅之

澄江渺清響，橘柚揚明秋。雲物相與澹，北鳥臨南洲。東吳秀無極，美人獨行遊。萬里效賢達，咫尺仍綢繆。顧郎負神儁，玄席推風流。斜倚琉璃匣，倒掛珊瑚鉤。屏風七尺間，文藻無停留。太息此分袂，依依送行舟。他鄉更難别，踟蹰亦何求。顧恨江左近，遙瞻薊北修。朝發谷水城，暮登北固樓。吳女如烟霧，助予經年愁。歌君壯麗詩，命客彈箜篌。歸逢明月夜，寄我遼海頭。

陳忠裕公全集卷七

五言古詩二

擬古詩十九首

其一　行行重行行
征途一何渺，萬里安足期。飛蓬亦有根，君行竟誰知。遙夜託清夢，眷言心念誰。浮雲依大野，春風動華滋。感物易成響，撫時易成曩。胡爲慷慨士，因之多俯仰。思君恐後時，天寒馳宿莽。我勞復何如，音徽日以往。

其二　青青河畔草
靄靄採藍徑，悠悠浮萍水。輝輝羅袖揚，鱗鱗躡華屣。沉沉思遠方，交交不能止。昔時衣帶間，今成萬餘里。春風吹人心，鬱陶誰能理。

其三　青青陵上柏
幽幽谷中蘭，昭昭雲間日。人生各自媚，一往更相失。歡愛無終期，娛心成良匹。遨遊李趙間，光輝不可必。朝入洛城門，車馬何飄疾。甲第廣且閒，妖姬撫鳴瑟。奉君爲一心，中懷異疎密。且娛斗酒會，悲來不遑悉。

其四　今日良宴會
嘉賓集良宴，斟酌俄已盈。交歡妮所愛，意氣何縱横。絲竹競神理，且復極中情。申意不能盡，渺若曠生平。物化隨年消，倏忽事經營。亮懷竹帛志，千秋以自榮。胡爲稱令德，被褐驕虚聲。

其五　西北有高樓
綺樓照朝陽，春風正依因。都梁展衾素，裛粉不及晨。盈盈户牖間，躑躅意未申。紅顔誰攬持，絃歌動我神。哀音亂心曲，不敢聽其真。强君一徙倚，他人難具陳。持此悲傷意，誰能感所親。知者亦已稀，三嘆徒苦辛。

其六　涉江採芙蓉
桂楫横大江，相期翦蘅杜。枉渚多迴風，盈盈隔南浦。佳人與我違，馨香亦誰主。遠道託所思，殷勤爲君取。

其七　明月皎夜光
獨坐知寒風，四五夜光缺。蔓草霜已凝，皓皓何慘冽。河漢清且微，參辰疎欲滅。候雁羣南翔，哀鳴傷雨雪。生平一予美，倏忽逝將别。不惜悦者稀，所悲情易決。濯濯漸臺女，引領心内結。亮無千秋期，容輝爲誰設。

其八　冉冉孤生竹
葛生何漫漫，中谷自參差。枝葉豈不榮，託根亦有宜。願言事君子，意氣永不移。悠悠路阻長，彷彿心念之。浮雲易以散，千載爲一時。芙蓉揚其輝，將以媚所私。常恐秋節至，盛時不可追。努力愛遲暮，感君長相思。

其九　庭中有奇樹
瑤草生巖阿，自言同馨香。佳人置懷袖，因風復難忘。昔爲山中秀，今爲席上芳。傷彼蕙蘭花，永懷君子堂。

其十　迢迢牽牛星
蜿蜿雲間龍，濯濯月中兔。仙人攜素手，渺然一相遇。靈藥欲遺誰，遐哉悲往路。沈吟河漢西，常愁清景暮。眄眄希令顔，千秋誰能度。

其十一　迴車駕言邁
躑躅河梁西，所思萬里道。墮籜隴上飛，寒禽跡如掃。日月不我憐，焉能常美好。凡物各有化，人生遞相老。賢達復奈何，致身無草草。名在金石間，何爲稱壽考。

其十二　東城高且長
峨峨東城阿，睥睨自相覆。枯桑搖暮飈，黄雲蔽平陸。佳人多暮悲，物象淒以肅。貴盛易爲羣，衰賤易成獨。懷憂倘見申，娛心自馳逐。婉孌邯鄲女，歷歷横波目。紅顔妙入神，中懷寄絲竹。清商自然哀，馳情一何速。心期弄手爪，徘徊展清淑。我有鴛鴦綺，寄君黄金屋。

其十三　驅車上東門
獨行北邙山，遙遙洛陽陌。悲風生廣野，原草秋以白。誰知狐兔間，下有侯王宅。生平多貴盛，一往無朝夕。永寐如虚無，游魂自相索。形神各爲仇，景光何太迫。悲歡既同盡，懷憂亦無益。神仙不我欺，往往在疇昔。何當快人意，盛年良足惜。

其十四　去者日以疎
古人既以悲，今人復懷憂。千秋遞丘隴，擾擾將何求。車馬爲誰歡，劍佩難遨遊。行者淚霑裳，鳥雀鳴啾啾。乘時歸故鄉，極意相綢繆。

其十五　生年不滿百
鬱鬱百年内，盛衰不可明。歡愁各相感，自取俄以盈。安得同心人，結交揚令名。德輝世所睎，高唱激中情。醇酒徒盈樽，不如見國卿。

其十六　凛凛歲云暮
天寒曠大澤，鶖鶬鳴河梁。方舟渺難渡，念子欲褰裳。所思寄遠道，歷陸五文章。裁爲合歡被，附以永相望。下託清夢影，上承明月光。懷情日遙遠，常恐無芬芳。不明終棄置，慊慊獨難忘。安能若流景，馳光置君旁。徘徊望羽翼，努力西南翔。何因歸洛浦，惠然適中腸。

其十七　孟冬寒氣至
躊蹰寒風間，浮雲竟誰寄。星漢何瀾汍，清輝自相媚。萬里一盼睞，自言不遐棄。潑潑雙鯉魚，尺書遠莫致。浩渺此江水，欲行良不易。常恐中道歸，書成無一字。君亮知人心，多言亦徒累。

其十八　客從遠方來
客從大海南，贈我雙珠履。燦若綴列星，行行步秋水。朝亦以彷徨，暮亦以徙倚。煌煌鮫宮物，因君飾玉趾。清光來照人，餘輝不能止。

其十九　明月何皎皎
秋雲常夜照，輕豔羅雙扉。空房多幽響，拂我舊裳衣。孰不攬明月，故鄉有餘輝。誰知天路長，獨此鴻雁飛。極望浩難即，遊子何時歸。

擬公燕詩（八首）

其一　文帝
今晨唱高會，清夜猶陸離。層臺結雲氣，明月臨華池。攜手衆君子，羽蓋飛參差。疎星綴丹霞，長筵羅玉巵。妙舞倚清鑑，新聲中所私。慷慨盛時會，快意不可追。高言發廣坐，綺麗垂來兹。薄德領羣彦，此樂千秋期。

其二　子建
澄秋發清景，星漢依南楹。西園集嘉宴，雲輦隨風輕。芙蓉照華月，鴛鴦夜和鳴。廣池多幽響，流飇激琴筝。妙伎整巾帶，玉樽自縱横。春華誰攬持，放意聊絶纓。公子何翩翩，愛客招羣英。璠璵器不薄，興文懷令名。接席垂神盼，意氣一以傾。千秋此良會，願言展生平。

其三　仲宣
芳草被長坂，高木緣清池。流猋來廣術，水禽相游嬉。良時多高會，幸與公子期。冠蓋出鄴城，並臨漳河湄。中廚敕嘉肴，旨酒斟酌之。清歌入層雲，玉管生繁吹。令音託歡宴，杯來不能辭。顧承君子惠，愧彼食萍詩。合坐各英彦，大國多光儀。陋姿依所愛，翩翩同盛時。回翔鸞鳳間，接翼相攀追。守分循大義，圭璧恒自持。

其四　公幹
玄夜遊西園，置酒歌太康。主人乘雲輦，衆賓爲樂方。嘉林通清暉，華月舒中堂。灩灩發素波，菱芡披風涼。羽蓋臨高臺，方舟泝金塘。浮魚出陰涯，珍鳥相翱翔。明星燦綺閣，彩虹垂浮梁。玉饌既難名，金壘漾流光。絲竹快靡麗，豈必知宮商。傾城來何遲，盼睞安可忘。

其五　德璉
賓從集華館，被德皆上才。援筆從素蓋，攬衣金虎臺。玄言發和暢，清賞起徘徊。伸眉各諧辯，并坐傳尊罍。徽音觸絲竹，穆然清風來。極歡復太息，鬱結何由開。

其六　元瑜
乘時布明惠，良夜集光暉。登臺盼清漳，明月照裳衣。盛德難再遇，恩愛不敢違。娛樂既玄暢，降慈世所稀。我后巡青蓋，四海適安歸。君子保終始，並坐流音徽。芳醑傾緑樽，羅帳揚霏微。持此高堂會，永矣常依依。

其七　孔璋
修林帶高城，迴風飄素秋。羈客紛殷懷，言從公子遊。層臺多寂寥，玄鶴鳴悠悠。芳樹亂紅碧，纖草麗以稠。疇野一何綺，靄靄浮雲收。羽觴惜日月，歌咏寄阻修。荒哉高晏會，逍遙庶忘憂。明時不易逢，聊爲鐘鼎謀。

其八　偉長
雲屋生微風，蘭華燦南軒。清暉動百卉，陶陶何嬋媛。端坐不能理，旨酒徒盈樽。窈窕展金翠，簫管幽且繁。歲月逝已晚，歡樂難具論。鴻鸞羡遐舉，中心念舊恩。顧瞻後時會，悵矣欲忘言。

詠懷（倣阮公體十首）

晨遊嘉樹林，清風正徘徊。丹砂出流水，言從南澗來。玄蟬鳴秋露，音響一何哀。散襟唱高言，晞髪登層臺。

其二
陽春二三月，江南豔綺羅。逍遙步蘅薄，婉孌揚清歌。相攜採芳草，盈筐豈云多。將以思遠人，一往如逝波。世俗厭傾城，馨香其奈何。徘徊無所託，北山多女蘿。

其三
鳳凰生丹穴，歌舞崑山旁。一朝集潁川，百鳥朝歸昌。德輝誰能下，將爲王者祥。鴟鴞懷好音，引領鳴枯桑。終抱腐鼠志，誰能飾輝光。異物難與居，敗類徒悲傷。去去凌九霄，同心以翱翔。

其四
生平好俠遊，一顧情何已。傾城令人悲，皎皎東家子。惠風吹清音，春英粲玉齒。懽情常苦多，誰能離别此。芳華豈云非，憔悴從何始。中心傷管絃，棄置勿復理。豈得長相思，還君鴛鴦綺。

其五
灼灼難爲容，盛暑三伏時。玉質厭纖縞，羽扇自紛馳。紫莖秀水殿，緑萍覆華池。彈琴盤石間，清泠有餘思。惠然濯吾纓，流水忽間之。願言風雨會，秋與佳人期。

其六
殷憂四海間，託身在里閭。窮達與時會，黽勉亦以疎。長卿方慢世，子雲常晏如。心知非所歡，自處良有餘。嬙旦樂魚鳥，鐘鼓饗爰居。世俗尚夸名，適性懷清虚。素風耽往昔，高翔越皇初。顧我一心人，攜手以同車。

其七
二女居瀟湘，遨遊來江滸。縹緲揚霓旌，出入以風雨。蘼蕪自然香，採之亦誰主。念此朝雲飛，輝輝弄靈羽。泠然木葉下，將歸涉秋浦。愴怳感中腸，南方非吾土。

其八
步出燕都門，遙望桑乾河。平沙捲千里，曠野行蹉跎。濺濺石梁水，東流意如何。寒風躍孤獸，荒草亦以多。城中冠蓋子，許史相經過。黽勉爲磬折，日暮朱顔酡。肅肅交壎篪，聖人奏雲和。何爲慷慨士，浩然發商歌。

其九
石瀨秀水華，秋崖多夕陰。下有鴛鴦鳥，上有橘柚林。暮雨飄靈衣，幻妙傷人心。玉佩何所投，娛景不及尋。楚王在京臺，夢寐自浮沈。寄情虚無間，悠悠望徽音。容顔已荒草，至今湘水深。

其十
射山何綽約，緱嶺自逍遙。遊戲日月旁，安能常相邀。玄鶴一爲别，舉袖不可招。曉食玉山禾，夕宿扶桑標。朱華既零落，飛蓬亦飄颻。怨此雲中人，棄我不終朝。草間日以短，蟪蛄鳴喓喓。

録别（計偕别友吳中作四首）

悠悠江海間，結交在良時。意氣一相假，羽翼無乖離。胡爲有遠别，徘徊臨路歧。庭前連理樹，生平念華滋。一朝去萬里，芬芳終不移。所思日遙遠，形影互相悲。出門皆兄弟，令德還故知。我欲揚清音，世俗當告誰。同心多異路，永爲皓首期。

其二
攬袪臨大道，浩浩趨江湖。九月霜雁急，雲物變須臾。非不執君手，情短無歡娛。送我以朔風，中腸日夜孤。萬里一長歎，流光催賤軀。往路日以積，來者猶未殊。晨風轉秋落，懷哉在根株。猛虎依松柏，錦衾戀名姝。苟執心所尚，在物猶區區。睠焉山川路，巧笑誰能俱。

其三
黄鵠怨晨風，吹君天一方。别時僅咫尺，誰知歸路長。行役慘徒御，霜落沾衣裳。迢迢斗與牛，望望成他鄉。錦衾與角枕，不復揚輝光。豈無盛年子，雲路相翱翔。明月知我心，蘭蕙知我芳。難忘心所歡，他物徒悲傷。

其四
今日逝將别，慷慨爲一言。豫章生高岡，枝葉相嬋媛。一朝各辭去，彫飾爲君門。良材背空谷，慰彼盤石根。我行一何悲，所務難具論。非慕要路津，亮懷在飛翻。含意苟不渝，萬里無寒温。勖君長相思，努力愛蘭蓀。常使馨香發，馳光來夢魂。

招隱詩（二首）

薄暮尋蘭皐，幽栖歡早歲。願與佳人期，攀條弄雲際。疏峯間喬林，潛池留陰翳。石瀨揚秋英，緒風轉明麗。彈琴對飛泉，悠悠相與逝。遐尚光景外，無心慢人世。朝露墜澗松，夕霞散巖桂。起坐攬羣籍，古今自遙綴。

其二
良辰偃層岫，君子知我心。流泉帶高館，清暉照嘉林。玄鶴下遙嶺，寄此雲中音。採芝暢幽期，丹井自清深。弱齡辭寵辱，無悶觀古今。風塗抗靈駕，宵表披重襟。流景同終始，好道寡浮沈。昔時巢居子，心迹託鳴琴。

詠史（八首）

生平好節概，壯思本難明。流覽往氏籍，歎息古時英。風雲日以歇，賢聖嘗峥嶸。瞻彼變通世，奮發垂大名。韓王拔漁釣，伊生亦躬耕。功成道則偉，曩日身本輕。飛揚懷往路，伏處在堅貞。悠悠草野間，豈曰能辭榮。

其二
應龍託青雲，降澤周四方。時至寡留滯，身退宜潛藏。卻賞貴仲連，辟穀懷子房。榮利遞消歇，不朽方未央。四姓各競勢，七族繇相戕。至今千載後，寂寞無芳芬。

其三
鬱鬱薋與菉，幽幽蕙與蘭。惡草蔓中谷，馨香日以殘。佞人託肺腑，中正難久安。痛言傷人心，附會生波瀾。楚國亂無極，屈平困上官。會當遠權勢，爲臣良獨難。

其四
關水何屹屹，上與浮雲連。胡塵起陰山，烽火達甘泉。千金買良劍，匹馬空風烟。昔時衛與霍，偉哉此兩賢。拔身房闈中，指顧驅腥羶。漢威亦以廣，漠南無控弦。少耽權家書，走檄能翩翩。南來誚勁越，北去銘燕然。

其五
黄綺既肥遁，梅生復遠遊。擾擾愚與賢，焉能同九州。安坐致卿相，立談説王侯。縱横豈必用，阿世當見收。處子樂耿介，嘯傲無奇謀。風濤滄海夜，烟霧商山秋。

其六
季心方任俠，意氣蓋關中。將軍得劇孟，宛若敵國空。匹夫尚奇節，可以驚王公。心期苟相許，萬里安足窮。施人若負愧，解紛不稱功。儒生徒區區，慚此烈士風。

其七
矯矯雲中鴻，悠悠水中鯉。鱗翼不相借，飛潛各異理。丈夫貴時用，縱横安足恥。焉能蓬蒿間，年歲如流水。絳灌何英威，手握天子璽。隨陸亦雄辯，憑軾下萬里。鼓運非一倫，各自稱奇士。居前不能軒，慷慨情何已。

其八
終軍對奇木，長卿奏子虚。瑋麗一世間，照耀承明廬。天子既勞問，豈得無高譽。至今文章士，扼腕亦以疎。龍門好遠遊，成都嘗宴居。倡優給戲弄，執戟供掃除。寂寞竟何限，豈曰才不如。因窮莫衡命，守玄常著書。顯晦在一時，聲名各有餘。和璧雖不遇，至今同璠璵。

七夕（傚玄暉）

早秋辨雲樹，斜景生微涼。頗振玉堦葉，復折瑤華芳。蓮房碧秋渚，雜英搖暮香。烟露夕靡靡，綺閣正相望。引領佳人期，誰知往路長。玉繩麗薄霧，銀漢含蒼茫。寂寞雕陵鵲，使我河無梁。澄宇静不舒，丹鳥穿衣裳。蕙莖秀玄夜，輕颸復難忘。迎涼依雲雨，彷彿巫山陽。

秋閨曲（三首）

明月曲相照，珠簾竟不開。焚香衣尚冷，託夢雁先來。難定愁多少，秋心日夜催。

其二
亦知秋不盡，夜夜聽西風。落葉警珠箔，飛霜閉綺櫳。寄愁應一念，刀尺最能工。

其三
非關秋易恨，惟近月爲家。滅燭凝妝坐，臨風抱影斜。自憐能傾國，常是傍霜華。

秋夜（二首）

蕭蕭歷玄夜，孤雁流雲端。方期桂浦月，隨覺江介寒。荒庭嘿候蟲，中榭留秋蘭。徘徊宵影歇，寂寞芳歲殘。河影泫遙夕，露草白以漫。悽年多思慮，宛轉徒眇歡。起視西北隅，美人自吟歎。天塗阻靈駕，涼吹愧羽翰。不炫刀尺巧，顧子衣裳單。心摧苦寒節，塞嘿良獨難。

其二
朔風搖雜樹，落葉向何方。中宵起爲别，零亂不成行。細草濡前術，寒鳥依東廂。攬衣冒豐霧，華燭蒙清光。晏歲增積慮，勁秋飛早傷。輝輝雁弄雲，皓皓月當霜。淒菊自疎放，帷幕媚芬芳。採摘當户坐，妍容獨難忘。晚姿驚冶麗，遲暮觸中腸。回身撫瑤瑟，三歎彈清商。

舟行淮南道中

我行撫浮雲，浩浩及淮浦。澄湖散四區，孤城含宿雨。緬矣望梁宋，了然見齊魯。鴻雁滿廬郭，征帆競鉦鼓。川澤日夜深，魚龍有門户。嘗懷昏墊憂，顧瞻農民苦。美人渡江表，渺若握蘅杜。千里廓淮甸，愁心對今古。相與論陳迹，蕭條竟焉取。笑弄枚生詼，潛慕韓王武。落日横關河，秋風吹祠宇。且酌廣陵酒，放浪楚人舞。少年貴意氣，勿思舊鄉土。

經淮陰有懷韓王

韓王徒步人，大志如風雷。當其不得意，求食甘塵埃。歷落城下釣，塞嘿南亭來。同時莫相誚，秦項何人哉。一朝奮鱗翼，誰曰非奇才。感激侯王間，嘗以一飯推。生平死知己，漢王何用猜。我來淮陰城，日暮登荒臺。旌旗已寂寞，祠廟生蒼苔。吾輩尚貧賤，覩此有餘哀。當今少英傑，幾人來徘徊。

渡黄河之作

大河東南來，徐兗當奔流。地維紛激射，冥冥不可收。揚沙傾淵津，日月無停留。譎委若雲造，起伏如山浮。旋折盤渦間，炯見宮府幽。陰靄帶積濤，暉景何時休。傾覆黿鼉歡，弗鬱蛟龍愁。盛世肅明祀，答禮同諸侯。王人或投璧，有司必沈牛。胡爲有遷潰，洪濫經數州。堤岸每崩剥，竹石亡山丘。瞻望各長歎，或者乖人謀。神靈郁容與，河伯行清秋。偃蹇導葆羽。躑躅雙翠虯。恍惚發鉦鼓，玉質乘雲輈。金膏輝寒日，曾爲穆滿搜。何況明盛時，受圖非阻修。我欲頌休德，浩蕩揚孤舟。沃焦三萬里，崑崙十二樓。渺然不得見，悵矣翻百憂。

入都滄州道中

慕義辭江甸，揚舲近皇州。玄朔氣平肅，歲晏路阻修。徂雨蒙曙霧，寒裝帶冰流。滄景出雄塞，河海澄光收。靡靡薄暉暮，稍稍荒郭投。林鳥啄沙草，汀雁避行舟。佳期渺心賞，遐哉莫與儔。淮岫往路失，吳雲天外求。閒情念文圃，眇歡負清裯。鄉塗廓何許，悵焉奏誰侜。雷樽徒盈酌，難此忘百憂。良時匪懷禄，雅願擄微謀。既愜金閨趣，遂初石屋幽。豈伊塵冕士，終老長悠悠。

雜感（二首，感時所見也）

朝晞帶城阿，遨遊雙闕間。金鋪接隱道，溝水何潺湲。輝光羽林子，路旁車斑斑。恩私孰攜手，慘悦隨朱顔。天塗渺萬里，星辰誠可攀。丹荑植君庭，何時化草菅。晨風翔高苑，百鳥無綿蠻。不能平意氣，掩袖涕行澘。

其二
仲冬日易晦，酌酒燕市西。商聲慘不發，高樹鳴荒鷄。棄婦出中闥，離鳥辭柔桋。本意要金石，中道相乖睽。弱草依泰山，思與松柏齊。託根各異性，安得長萋萋。黽勉慎言語，薄暮傷空閨。下有嚴霜深，上有明月低。

寒日臥邸中讓木忽緘臘梅花一朵相示此江南籬落間植耳都下珍爲異產矣感而賦之

天寒歲方晏，朔土風無時。有客馳緘素，中更尺一辭。室邇人則遠，何以寄乖離。啓緘燦孤英，炯然見寒姿。問誰植此卉，戚里揚葳蕤。温室張錦幕，玉手云所私。常因清香發，懷佩慰朝飢。紫萼摘玄鬢，金屋分香褵。我家大江南，萬樹冰霜枝。緬想山中人，日暮對樊籬。丰容貌丘壑，冉冉羞華滋。一朝媚帝里，婉孌先春期。微物欣所託，令人長相思。

旅病（二首）

端居知寒風，愁理相嬋媛。簷楹依鳥雀，落日滿薊門。嚴霜嬰微質，馨香難具論。左右相慰藉，起爲金石言。自顧若飛蓬，悠悠吹平原。朔氣感中理，玄律思春温。安得登高臺，隨風歸故樊。美人步蘭薄，旨酒徒盈樽。願言媚南澗，側身愧璵璠。

其二
日暮風出帷，攬衣起遙視。華燭垂流光，形影誰能理。游子厭衾幬，夢魂從此始。中夜紛寢興，神理更相毁。渺然心所歡，遐哉與流水。衆星燦南楹，雙闕照雲紫。皇都盛意氣，滿堂競珠履。歌聲落窮巷，憂來不能止。古稱賢達人，中情蕩無紀。

寄懷萬年少

早霜戒疎林，勁秋吹已暮。憶别銅馬門，至今吳江樹。自對青冥間，無期弄雲霧。引領日參差，予美違往路。策馬桓山陰，鼓楫黄河渡。寄我瑤華音，中腸益回互。明時有樽酒，相期遺世務。誰能天一方，懷哉隔情素。

寒雨

兹晨閟齋閣，託心尚飄遙。雲景既布塗，淒風亦鳴條。歲序日菴薆，惆悵無晨朝。開軒撫秋雨，慰此梧楸凋。離離綴寒萼，脈脈濡陳苕。倦翮款簷楹，勁草依回飇。蕭條思遠甸，千里吹迢遙。東暗秦望峯，北灑吳江橋。栖沖抱幽尚，玄義躭清漻。斂情計方宴，懷靈趣可要。聊用寄沈默，誰能眄英標。

寄懷聞子將宗遠歸自錢塘知子將方養疾山中

鳳城春霰晞，露掌澄寒姿。徂兩一握手，惆悵當乖離。子偃山中桂，予薦江上蘺。音徽隔杳靄，暌影恨經時。文園託曩疾，巖谷自參差。百草晦秋根，餘芳誰攬持。綵雲蕩遙渚，拾翠循層湄。倚澗瞻騰鼯，憑檻觀射麋。山寺每遼廓，難與時人知。詎用驗水碧，寧言餐赤脂。晏歲仰高寄，願叩青松枝。忘憂樹襟背，勿藥恒在斯。

秋暮遊城南陸氏園亭

杪秋多勁寒，況當西景落。攜手城南隅，渺然寄林薄。既愜高原趣，復尋幽栖約。荒草披池塘，孤亭喧鳥雀。歎息巖阿間，感此意寥廓。朔風吹海雲，悠悠將安託。喬木當迴飇，十里無停籜。平疇見歸人，青天横孤鶚。指顧懷山河，相與論饒樂。頗思置三臺，依稀望雲閣。何爲夕陽中，栖遲滿丘壑。曾是青冥姿，而無霸王略。去去勿復言，開觴展諧謔。

宣雲感事（四首）

上谷建大旗，制府秋巡邊。斥堠無所見，置酒轅門前。馳書報天子，千里空烽烟。杯來未濡脣，敵騎皆控弦。隘口既以失，女牆復以穿。不見平安火，一夜來甘泉。邊聲搖古塞，陵闕何蒼然。屹屹居庸關，高閉青山巔。已拔軒轅臺，流矢飛蔽天。小城委草莽，大城植旌㫋。北瞻開平道，頗憶亡秦年。至今常與李，英風時往還。

其二
吾聞建州夷，牧羊遼海上。胡爲有豕突，千里更西向。初窺雕鶚城，既獵九原障。如何晉水清，秋風列廬帳。黄雲蔽禾黍，鐵馬供掃盪。百城旗暗天，未聞一矢壯。雁門高插雲，井陘不容兩。忍使三關外，川光雜兵漲。豈無陰平道，潛軍渡幽障。徒誇守險功，詎云能扼吭。峻哉形勢雄，所任乃庸妄。何時揚漢旌，雲中舊飛將。

其三
元戎西出師，突騎來漁陽。驅車涼風外，仗劍秋雲傍。飛塵踰薊門，旌斾何悠揚。天子命勞軍，中使馳上方。錦織金狻猊，朱提相輝光。關寧繼精鋭，鱗次互成行。士和敵乃克，權分謀不臧。桓桓十餘壁，意氣吞龍荒。躊躇居庸下，何事徒雲翔。一違司馬議，委轡思故鄉。授師恥不戰，古義有出疆。坐失此機會，黠胡仍飽颺。

其四
邊塵起鴨綠，烽烟雜三輔。用兵二十年，往往稱風雨。縣軍來西偏，兹行竟成虜。版升試前鋒，老弱填行伍。凶殘亦有盡，天與胡勿取。火攻既已虚，尾擊又何補。邊臣多隱忍，聖人赫斯怒。既奪邯鄲軍，復易河陽鼓。何時壁壘新，乘風揚我武。壯士懷國憂，小人念勞苦。會應洩幽痛，終朝剪豺虎。寄語臨邊臣，殷勤守門户。

聞桐城亂久矣龍友從金陵來知密之固無恙也甚喜又以久不見寄書寒夜有懷率爾成咏

弱齡好騷雅，早歲耽交知。既乏鄉曲譽，難追遊俠兒。茫茫四海間，指顧頗傷悲。有時眺大野，歷落歌五噫。世人不之許，禮俗相怨嗤。二十得李生，努力事修辭。諸公江東秀，各有絶代姿。旗鼓既已建，千載供指揮。似遇鄒枚輩，復見曹劉詞。遂覺天下小，不與今人私。方子廬江彦，倜儻能好奇。脱略湖海氣，神貌揚參差。明秋盛游汎，覿我浙江湄。高談覺越衆，自言生平時。六齡知文史，八歲游京師。十二工書法，隸草騰龍螭。十五通劍術，十八觀玄儀。旁及易象數，物理不可欺。公明天機妙，安世嘿識資。不因壯夫誚，遂以雕蟲媸。近來益折節，貽我數卷書。英辭被金石，光采常陸離。别君三兩年，何以慰相思。方期刷勁翮，翱翔共天池。子落京尹第，予阻春官期。各爲鄉里人，莫辭鈍如槌。五月寄尺素，勸子慎自持。君家皖城裏，冠蓋何綏綏。朱門高插天，雲霧生華榱。中有美人子，宴坐嘗恣睢。僮奴習纖妍，賓客競傾卮。君族既鼎貴，甲第誰能追。祖父爲九卿，中外多台司。憸人與豪士，往往稱兔絲。勢高易以激，地近易以移。所以勸君遠，豈曰真磷緇。民怒一朝發，裂帛張旌旗。中夜刑牛馬，縱火焚九逵。昔時衣繡人，焦灼行何遲。自有黄鵠告，非關潁水漓。聞變憂玉石，心曲如朝飢。九月楊子來，首訊君安之。云在金陵市，僦宅將移居。聽言知汝在，驚喜復嗟咨。沽酒呼李生，西瞻浮雲馳。孝章方困阨，仲宣猶旅羈。已愧朱家俠，誰割魯氏貲。急難思友生，古義今竟衰。君有龍驚章，才調空南陲。越在草莽中，勿爲豺虎疑。猛士貴有託，無家亦相宜。勖爾近明德，臨風寄天涯。

遺興（二首）

江關多烈風，壯士顔不開。迢迢隔河漢，萬里無良媒。默然託柔翰，此事古所哀。折節良以困，逢掖真塵埃。邊庭日戰鬭，明時方愛才。宰相張東閣，君王築金臺。賞音苟可見，何當愁九垓。不聞汗血馬，嘗從大宛來。

其二
猛虎託松柏，狐狸憑社丘。吾欲滅此類，嗟哉無戈矛。天高誰與語，日夜相綢繆。朝掃丞相門，暮就京尹謀。公然見逆節，揚揚趨道周。昔時請劍人，束手徒離憂。此輩何所望，視國如仇讐。寂寞草野士，切齒鳴吳鉤。

贈汪翁

汪翁衡皐秀，宿昔稱豪雄。少年事儒翰，顧盼千人中。既脱章句醜，頗見游俠功。舟車滿關河，姓名無不通。手挾計然術，心與烈士同。時散朱公積，陰解季布窮。悠悠雲霄人，愧彼兵獄崇。晚來卻簪組，笑傲隨飛鴻。已議杖鄉陋，自託通隱風。丘園麗金碧，子姓挺椅桐。百年解羈縛，何況世度空。持此良燕會，送爾扶桑東。

聞子將結廬吳山之上壬申秋予與周勒卣顧偉南徐闇公共登兹宇見修竹交密下帶城堞萬雉遠江虚無嬋媛其間風帆落照沖瀜天際真幽曠之兼趣也予賞其疎異許爲賦詩忽忽未究今年冬晤子將於湖上心念幽棲卒未及登眺以續舊遊竟責前諾追賦一章亦有今昔之感矣

高人託孤峯，渺然市朝上。白雲寄蕭條，茅茨自清暢。已歡適境幽，頗覺憑勢壯。睥睨横芳林，樓臺落青嶂。嫋嫋叢篁際，長江動搖漾。平沙見千里，雲物開萬狀。時逢湖海人，常使神氣王。搖巾緑樹陰，把酒紅牙唱。翹首望會稽，山川供俯仰。抱景帶江雲，餘暉明越榜。且復消雄心，于焉徵雅尚。舊遊三載前，後會多惆悵。吾輩方失策，憐君復相向。何時期鹿門，攜手共閒放。
【附録】聞啓祥詩《陳臥子先自雲間寄余詩兼示余著作今來湖上口占二章答之》
陳子具正骨，文采復紛披。譬如華嶽尊，烟雲繚繞之。我但覺娬媚，世自驚嶔崎。鳩鵬不同量，咄哉付一嗤。
文章非一途，胡獨尊漢魏。爲憐世趣卑，如毒中腸胃。所以灑濯之，醍醐只一味。讀書鑒苦心，毋徒譁紙貴。

集嚴子岸同沈崑銅聞子將彭燕又

江城集羣彦，冬月延高清。輝輝弄懷抱，亹亹稱生平。美人酌寒醑，撫袂俄以盈。遙隈網上鮮，芳洲搴雜英。君家事漁獵，慨然爲我烹。主賓東南秀，歷落湖海名。顧盼生光曜，不言人已驚。既逢飛觴密，且覺雄辯輕。乘時極荒宴，歲暮有餘情。寒星散幽客，迴望誰能明。早春變澄湖，及此黄鳥鳴。睠焉後期會，因之百慮縈。

歲暮遣懷（二首）

不復能免俗，愧此烟霞心。豈惟感時會，擾擾年歲侵。生平懷大志，脱略常至今。明時還鄉里，何以慰浮沈。公瑾受高囷，魯連揮千金。孰云取舍異，各見英雄深。周旋禮俗間，度外難追尋。惟應勉寂寞，託意丘中琴。

其二
早春發華滋，意氣盈南陌。四面來嘉賓，光輝奪球璧。惜無公業田，愧我文舉客。昔人悲抽裂，豈謂少長策。機搆會有期，咄嗟竟何益。不羈遇世人，縱意觀羣籍。九州亦以大，吾徒安所適。嘗思魏公子，何事憂窮厄。

陳忠裕公全集卷八

五言古詩三

早春行

楊柳烟未生，寒枝幾回摘。春心閉深院，隨風到南陌。不令晨妝竟，偏采名花擲。香衾捲猶煖，輕衣試還惜。朝朝芳景變，暮暮紅顔易。感此當及時，何復尚相思。韶光去已急，道路日應遲。願爲堦下草，莫負豔陽期。

清明雨中晏坐憶去歲在河間

淫雨積緜邈，晏處懷良晨。黄鳥濕欲避，花藥猶相親。愁理鬱未開，東風向誰陳。芳郊掩萋靄，欲渡河無津。堦前蘭莖秀，井上葵葉新。已是鮮歡節，復此哀怨人。沈吟思往歲，方辭燕景春。朝過涿鹿野，暮宿滹沱濱。九河多草草，白雲覆鱗鱗。折柳贈行客，胡爲常苦辛。布衣歸東吳，令時託隱淪。雖云井臼逸，翰翮誰能振。弱志在奮庸，至道宜安貧。年歲日以晚，兩慮徒傷神。

上巳城南雨中

春甸搖芳華，長林縈幽壑。陰雨羈令晨，微風吹沃若。萍芷覆迴谿，輕烟依花萼。渫雲行瀰瀰，平田紛漠漠。曲水違往事，荒館動孤酌。佳遊邈不追，紅顔日已薄。遙思秉蘭會，彷彿見伊洛。中州旗絳天（時中原多警），歡宴誰能作。幸蒙江介安，郊扉聊偃託。良時待來兹，臨畦滋紅藥。

春郊（四首）

玄思奪春緒，駕言出行遊。輕羅吹廣陌，和風襲芳洲。娛情向烟草，極眺心悠悠。麥苗流惠色，花藥滋羈愁。駘蕩隨羣鶯，翳景追林丘。會惜露條晚，掇馨寄綢繆。沈吟撫韶歲，懷人誰與謀。雜珮徒繽紛，江皐竟淹留。

其二
喬樹抽豐枝，中陵鬱相望。麗暉散層霧，戲羽乘春陽。華滋盈遐術，賞心多雜香。脈脈野棠落，輝輝蕙草長。攬袪動微步，惠然適中腸。緒風吹息陰，青翠迷衣裳。顧余嬰物累，觸類嘗懷傷。睠彼東菑叟，偃扉能坐忘。

其三
嘉卉繡青郊，烟靄無時同。豔陽二三月，高樓千里紅。弱蘭合香蘇，乳燕開雕櫳。靡靡夜情亂，悵悵朝華空。佳人在何許，徘徊蘅薄中。縟景永迴互，娛心誰與通。無因層臺會，縹緲乘靈風。曠野多神傷，芳盛慚微躬。

其四
清晝明層霄，夾道紛華滋。遊戲遵微行，緑幘何流離。光輝在芳盛，坐使春帶移。彼姝炫長袖，遙遙紫陌遲。宛轉摘柔條，沃若照容儀。所惜君子顧，寧辭蠶欲飢。馳目默無言，緩步歸瑤帷。中夜廢寢興，引領恒在斯。

酬舒章問疾之作用原韻

房闈厭虚寥，愁心愧清曉。黄鳥鳴層陰，朱華長幽沼。錦衾誰能理，撫身一何小。思與帝子期，胡然化人渺。靈藥無消息，端然内煩擾。感君投惠音，款睇日未了。佳人蔭芳樹，憐余羈登眺。會當遣百慮，攜手出塵表。

送子服之維揚兼訊子退期以八月會淮南

送客湖水寒，千里夏雲白。乘流翠羽扇，倚檻緑文幘。今日崑山陰，何時揚子驛。吳城芳草路，微月吐瑤席。思君奉家慶，攜手靑娥夕。雙燕錦帆雨，蒹葭江上宅。朝試越羅輕，夜眠楚簟碧。令弟才不羈，常作維揚客。玉椀雕胡飯，蘭舫芙蓉澤。春深寄尺素，頗挾濟時策。慘淡鍾離事，長歎竟何益。城頭旗晝紅，江濱烽夜赤。徘徊慎行旅，咫尺聯雙璧。予厭久離羣，廓落將安適。逈然白露秋，美人澄江隔。觀濤廣陵岸，騎馬淮南陌。與君三月期，悠悠似疇昔。

雜詩（二首）

端門百尺樓，綺錢結雲榱。中多光華子，鳴珂出鳳池。貴臣方執政，賓從盛威儀。朝承天語重，暮直黄閣遲。拱手事聖明，鳴躍無雄奇。攘位亦以久，蒼生將告誰。五日歸杜門，三日還鼎司。内顧恩私大，不惜彈射嗤。鵜鶘集靈沼，曹風實刺時。願言告在位，努力恒自持。

其二
皇都廣九陌，翼翼雄冀方。雲帆漕荆吳，百貨駢景滄。珍異過靈金（漢庫名），紅腐誇敖倉。用兵十餘年，出納不相當。三農已力竭，諸鎮無舂糧。主上弘儉德，漏巵亦難量。鑿山既穰盜，鬻爵徒濫觴。安得心計士，旦夕登君堂。江淮運鹽筴，西北開農桑。明年報賜租，安坐樂未央。

上念故戚大將軍功在社稷問其裔孫幾人不忘勳舊以勵來者感而賦詩

永陵方御宇，島夷實縱横。風塵起海上，浩蕩東南傾。少保英雄器，弱冠遊帝京。手持尺一書，來治横海兵。宿聞鴛鴦陣，能使鱗介驚。轉戰窮閩甌，俘虜俄以盈。洪濤静不飛，歷歷窺蓬瀛。薊門羽書至，公又西北行。再上安邊策，慷慨思長纓。飛檄召部曲，落日組練明。君子六千人，風雨立峥嶸。致令邊鄙士，惕息將軍令。關隘無一瑕，版築役已輕。墩臺既櫛比，車騎相輔檠。醜虜歸大漠，萬里誇長城。高秋偃烽火，享士開中營。將軍盛文雅，緩帶垂蔥珩。著書近六韜，詞賦齊名卿。當與王汪輩，狎主稱生平。上將貴伐謀，豈必皆鬭爭。遂使遼東李，獨被五等榮。元臣修芒刺，青蠅集瑤瓊。改領征蠻幕，坐鎮五嶺清。伏波方被讒，踴躍桴鼓鳴。疾作歸故里，四壁無餘贏。大星墮文登，寂寞蛟龍旌。至今五十載，誰人訟忠貞。君王重武節，俯仰思國楨。蕭條雲臺事，寥落山河盟。既賜武侯祠，復表龍驤塋。詔書問後裔，愴惻抒皇情。豈必恩澤多，感激通精誠。秦州盛飛蛾，遼海吞長鯨。撫髀念頗牧，何况當代英。螭龍盤金印，丹青照朱甍。嘆息熊虎士，努力事專征。無使麒麟閣，獨有千秋名。

爲宋子建悼亡（二首）

吳中有令德，盛閥流徽音。弱齡映雋士，婉孌媚國琛。朝暾明嘉卉，譬彼蘭蕙心。室思既静好，相對澄素襟。濯濯皎神姿，惠風展疎林。率此瑤華佩，可以諧鳴琴。方期永暉麗，女史持明箴。何事厭塵栖，倏忽隨青禽。生平所御物，零落雙南金。君子顧之歎，神傷寄哀吟。

其二
哀吟亦何極，言序生平時。沈冥不自達，固窮空爾爲。賴逢此令淑，黽勉相追隨。率禮展情敬，側身效明規。致令排俗士，中外無異辭。贊輔比良友，豈云懷所私。一朝謝歲寒，寢興神交馳。我感别鶴音，愴然自生悲。遺芳有彤管，遷奄要大期。無爲怛化者，達人恒若斯。

八月二十夜歸庭中眺月

清輝減澄夜，星露相高涼。雲塗無阡陌，玄景湛華光。蕭寥静東隅，靈駕浮低昂。寒姿映深碧，沖虚浩茫茫。宵照漸迴翳，餘暉耿不忘。孤秋捲遙怨，拂襟步中堂。芳桂秀將歇，華桐柯早傷。羈禽振霜林，哀蟲響幽房。冥尋眺神會，賤子結中腸。何時抗霄闕，傾意無人鄉。悵然十二樓，渺矣道路長。

擬古（八首）

漫漫與君别，綿綿路阻長。阻長猶可期，所悲天一方。容華日緬邈，衿帶有餘芳。去時春草動，今來秋已霜。涼雲覆素波，飛鳥越河梁。遺音託惠風，悽惻感中腸。所懷亮異塗，豈得遠相將。玄蟬思清露，鵾鷄慕朝光。安能及時會，俯仰君子旁。

其二
逶迤洛城東，春風吹長道。皎皎園中女，相期掇芳草。攬衣歎遲暮，沈憂一何早。誰家文綺樓，紅顔自稱好。四面會嘉賓，管絃日傾倒。世俗重歡娛，幽貞誰能保。令時難久羈，安得辭速老。卻憐彼姝子，何自甘枯槁。

其三
桂樹何敷榮，託根在巖阿。爲因馨香發，常恐秋風多。佳人思芳澤，歲晚相經過。人生會有情，託意斂雙蛾。含輝而不明，沈怨其如何。懷此同心友，一往若逝波。我有雙文帶，曠然隔山河。無因交玉手，引領揚清歌。

其四
幽房夜寂寥，涼風吹南楹。招搖轉仲秋，河漢寒且明。衆星亦已繁，誰能知我情。徘徊無終極，蟪蛄日夜鳴。零落摧紅顔，會與蘭蕙并。良時坐婉娩，心曲何能平。亮非金石姿，含意必有成。譬彼陽春草，乘時奮精英。生平慕竹帛，努力邀令名。

其五
置酒高臺上，遊戲相娛盤。妙伎接烟霧，鼓吹入雲端。賓客前致辭，爲樂良獨難。人生重時會，往謝若驚湍。繁唱曲未終，哀響俄已彈。玉顔趨昃日，歲晏常苦寒。得意貴情願，豈必世所歡。雄談激璀燦，四座生波瀾。佳人傾顧盼，滅燭夜方闌。胡爲窮巷間，戚戚有吟歎。

其六
蕭蕭北風暮，茫茫欲告誰。狐兔出冢間，鳥鳴東南枝。生者日以傷，逝者不復知。長夜何時明，寢興豈有期。生平親愛人，次第相追隨。既知同奄化，百年遞相悲。爲歡媚故物，榮名策來兹。諒無神仙度，所務恒可嗤。

其七
秋月三五夜，懷憂掩雙扉。出門顧千里，鴻雁暮何歸。念我同心友，迢遞絶音徽。江湖多浮雲，羽翮與我違。昔時鴛鴦被，三載香馡微。空牀無消息，玉體安所依。捲之有餘恨，舒之有餘暉。餘暉生妾心，顧歎見者稀。幸承君子惠，盼睞日芳菲。

其八
翡翠出炎州，橘柚榮江岸。非因君子愛，何事揚璀燦。昔爲枉渚英，今作華堂玩。會運苟及時，無故生羽翰。不見傾城人，盈盈隱河漢。一入長安裏，窈窕迎風館。笑語落九天，光輝日零亂。悼彼幽谷姿，漫漫何時旦。嗟哉蕙與蘭，中夜起長嘆。

秣陵雜詩（六首）

秋雲横隴首，策馬此山岑。迢遙望京室，青闕間紅林。蒼蒼碧城暮，微微紫殿深。皇衢列瓊樹，惠風展瑤音。宫莎閉拱鼠，苑果啄鳴禽。椒樾曉紛靄，星漢夜浮沈。宸居建東洛，翠輦不復臨。嗟予眺金闥，徘徊悵玉潯。遐哉帝子去，日昃勞我心。

其二
方山斵洪源，清淮穿神宅。漠漠青溪月，尋雲掛瑤席。輕波搖檻紅，層霄帶甍碧。秋螢耿寒樓，晚烟翳重栅。芙蓉秀香露，玉帳臨澄魄。中有鳴筝人，無儔坐相惜。飲虹託飛雲，迢遞星河夕。泛豔發朱櫂，折華薦丹液。芳音寄明暉，催槳迎佳客。高情日以荒，因之懷夙昔。

其三
疎林被廣埭，散抱薄行遊。尋峯轉高殿，陟巘履重樓。秋英飛江甸，晨景麗皇州。卿雲燦宮雉，羽蓋出長楸。北湖涵澄淨，東嶺氣沈浮。瀾澳動寒菼，沙汭吹輕鷗。採蘭投極浦，悵矣無輕舟。龍旗失組練，鳳艦同山丘。寢興閲終古，玄藻攀前修。伊人不可見，引領獨淹留。

其四
城南何卷迴，芳徑多修曼。縱轡出長干，緬邈恣情翫。步櫩通瑤宮，飛臺接神館。平岡紫石隱，丹峯白雲冠。秋坂留芳蕤，晚林送歸翰。佳人搴朱草，坐使襟帶亂。伊予陟層巖，憑勝皇輿燦。印山識秦餘，天闕表吳觀。日落山河空，歲久精靈散。荏苒失妙年，百慮縈昏旦。

其五
峻矣壯京邑，言駕石頭城。倚峯三樓建，削磴千雉横。陰壁青羅翳，古堞丹霞明。飛甍瞰江皋，落景寫澄泓。雲幡轉四角，繡幕張雙旌。惟皇憑設險，阨塞表峥嶸。紫軚抗燕路，弘運啓嘉平。金壺瀝昏漏，玉管發新聲。佳期在何許，艇子解相迎。良時重歡宴，一顧傾人情。

其六
鍾阜瞻紀堂，東田規鄠杜。嶽門開素秋，寢殿吹靈雨。巑岏青嶂高，卿靄紫烟聚。朱垣匝神坰，丹林拂星户。結軫出東華，鼎湖懷英武。偃松交術阡，渫雲留壇宇。洵美託崇基，斯年歌皇祜。昔人此通隱，淹留緝農圃。歸來弄蘭桂，亦復嬰簪組。兹趣苟不替，賞心期我土。

歲暮作

黄雲蔽晏歲，壯士多愁顔。終年無奇策，落拓井臼間。已遲青帝駕，而悲白日閒。胡我常汲汲，天路難追攀。蕙蘭不見採，將无憂草菅。茫然一俯仰，徒見雲雨還。美人在層霄，春風鳴珮環。望之不盈咫，就之阻重關。西馳太行險，東上梁父艱。握中瑤華草，三顧淚潺湲。

上巳

良時盛遨遊，暉暉覽郊路。羅衣吹清川，春風搖雜樹。青葱柳拂雲，飄蕩花如霧。黄鳥翻日華，紅蘭瀉幽露。澄鏡懸珠樓，美人起遙慕。晨妝開鮮妍，緩帶遵芳步。香車烟上流，翠袖風中遇。纖手摘葳蕤，汀洲照明素。芍藥濃欲浮，嫣然相迴互。芳草雖云多，無因託情愫。我懷洛水人，蕭條遺一顧。綿渺生平時，徘徊臨日暮。

徐九一太史邀遊支硎山

吳山秀三春，積翠無深淺。白雲變中峯，微陰自舒卷。支公何爲人，高棲託層巘。悠悠宗法長，寥寥林壑顯。我友擅玄風，振襟尋渺緬。攜手山上樓，廓落千里辨。羣嶺雨空濛，平疇烟婉孌。明滅開五湖，横波不容翦。蘭芷發春洲，美人恣偃蹇。躑躅此巖阿，青蘿蒙碧蘚。泛覽多古今，千秋誰能遣。

送徐闇公省試金陵

草草羣公卿，飽食濫高位。皇輿正憂虞，此輩日遊戲。所以徒步者，凛然思大義。徐生挺英姿，夭矯青雲器。讀書尚疎通，下筆自弘肆。每負蒼生憂，慨然渭濱事。瞠目笑腐儒，支離守文字。暖昧甲乙科，荒唐有司試。常使至尊歎，蕭條想騏驥。近來稍不羈，非無異人至。上書或拜官，徵召遣爲吏。天下方抒懷，盈庭猶詬詈。夫君憤更深，酒間時涕泗。未聞王佐才，尚與經生類。格鬭慘中原，江淮見烽燧。塗炭悲蒸黎，崎嶇二元帥。空傳犄角謀，獨憐澄清志。不識老布衣，可共雲臺議。資格久拘牽，變通良不易。豈作聲價時，阽危難坐視。勸君一黽勉，應舉何足愧。新建與威寧，風雲從此始。當其未貴時，庸人笑狂穉。我思聞雞人，中夜長假寐。

方澤

俯觀立大圻，報功禮陰澤。合祭本致和，分壇亦昭格。世宗坐明堂，超然覽古昔。臣言引舊儀，辨奪羣公席。築宇準圜丘，宸翰親損益。百年守憲章，五聖對無斁。仲夏當郊禋，展采紛絡繹。函鐘鼓至玄，金枝照凝碧。絳氣通層霄，神光燭綺陌。羣望咸來歆，雲騎夜無迹。我皇凛夤威，虔恭竟朝夕。齋宮垂大裘，爟火中宵赤。天人自一氣，王衷何間隔。受釐錫兆民，瘗玉奠九譯。荒哉汾陰祠，鴻休俟明辟。

苑中（二首）

闕右通天苑，西安歷禁林。紫茸洵平蔚，青嶂何嶔岑。密樹冠丹閣，輕華冒玉潯。離離文禽下，靄靄朝雲深。瑤臺聯複道，宮殿相凌臨。金輝鳳城曉，翠叠香山陰。神區麗縹緲，淑景澹浮沈。靈沼登周雅，汾水知堯心。宸儀時啓幸，鱗翰警鑾音。薰風被八表，揮手託鳴琴。

其二
言遵陟山門，歷覽經巖椒。圓城既嵯峨，廣寒亦虚寥。卿雲抱高館，空翠含澄霄。柔荑被修坂，緑蒲媚輕𦨣。和風蕩吹萬，靈氣何飄颻。甘泉弭煙駕，紫臺盛先朝。羣真齊拂羽，神光燭絳綃。姮娥粲玉齒，攜手凌招搖。協晨已陟降，通天日清漻。至今星露夜，有時聞鳳簫。

春晚王京兆邀遊城南韋園四聲各六韻

策馬出南郭，曉景麗平原。垂楊靡夾道，白雲覆松門。徙倚臨廣陌，芳草日以繁。輝輝搖雜卉，靄靄明遠村。佳遊擅京輦，高燕開清尊。主人解組會，賓從恣雅言。

其二
韋曲天南地，春風無近遠。精舍隱喬林，羣公駐行幰。勝區生旅愁，名花煩繾綣。高談振綺席，微香迷小苑。遊賞無盡期，獨愁芳歲晚。昨得江東書，故人方肥遯。

其三
上都矜春賞，言笑遵芳步。攜手登高臺，茫然愁四顧。迢遞盧龍雲，參差桑乾樹。山河壯黄圖，衣冠照盈路。大野宜放談，曠然愜情愫。我思擊筑人，蕭條千里暮。

其四
幽瀨通迴溪，淡灩出林麓。白鰷依新蒲，黄鳥弄深谷。雜樹搖春隄，雲物媚清淑。戚里盛綺羅，馬尾花驚目。纖手攀玉柯，盈盈佇金屋。高情廢寢興，惆悵芳景速。

嘉靖五子詩

白雲樓在刑部中，即嘉靖時王、李諸子遊息咏歌之地也。風流邈緬，迨將百年，瞻眺之餘，每增寤歎。遂作《五子詩》，敢云對揚前哲，聊以寄我延佇云爾。五子者，皆官其曹者也。茂秦布衣，明卿内史，故不及焉。
其一　李于鱗
長離出丹山，將以輝明德。鴻運正中天，應期來羽翼。濟南鍾神秀，大雅追古式。取材既宏麗，抗心迺淵特。二華插銀漢，蒼翠倚天側。憑陵視千古，瑰瑋高九域。感此郢唱稀，傷彼楚工惑。淫哇雖迭奏，精靈自無極。三歎魏祖言，文章實經國。一披滄海珠，爛然雲霞色。

其二　王元美
瑯琊挺奇幹，卓犖凌羣英。博覽亦汗漫，浩思何從衡。一入鷞鳩署，心傾歷下生。吐論極丘索，琢辭必咸京。河宗開左藏，鄧林當春榮。瓌異燦奪目，菁華能娛情。恍惚天地外，曠蕩窺蓬瀛。結納每下士，揚詡多大名。昭代有良史，藝苑推齊盟。寥寥代興者，蜉蝣安足爭。

其三　徐子與
子與珪璋器，少小事矜束。十載奮菰蘆，操絃理清曲。自聆鈞天奏，曠然起遐矚。運思本沈鬱，信道亦淵篤。頡頏駈二雄，宏麗矩芳躅。良工琢精英，輝我苕華玉。窈窕天目雲，衍漾霅溪渌。博大歸友生，沖夷示流俗。醍醐雖不言，緣情適所欲。遺文何陸離，風流浩難續。

其四　宗子相
朱霞起天末，明月離雲端。矯矯湖海士，輝輝振羽翰。伊人才不羈，手倚青琅玕。英多無踐迹，超逸竦殊觀。既協塵外趣，復登作者壇。恍惚浮丘下，飄遙露掌寒。嚴霜墮令節，幽谷萎芳蘭。神仙竟寂寞，麟鳳徒三歎。至今邗溝曲，芙蓉十里寬。我欲採之去，秋水浩漫漫。

其五　梁公實
公實嶺表秀，抗志遺風塵。展彼徑寸輝，照耀合浦津。耽文何綺麗，冶質中所親。横天集京國，古道歸俊民。英辭振冥漠，逸響通高真。商歌出金石，一一凌秋旻。彌確尚超越，契玄託隱淪。搜探勾漏鼎，搖蕩羅浮春。飛飇起炎海，一往不及晨。中原黯相顧，南望傷我神。

仲夏直左掖門送彝仲南歸（二首）

晨趨閶闔門，炎風吹綺疏。輕雲過員闕，鳳吹聞清虚。言與君子别，引領一躊蹰。分手即長道，何時還故廬。非無騏與驥，修坂自崎嶇。子行慎霜露，予留愁卷舒。少小重南國，歡愛日同車。入宮方見妬，況廼更離居。努力理文繡，無事徒欷歔。

其二
金塘迴素波，中有雙鴛鴦。託身在清禁，和鳴君子旁。人生會有别，孤翼忽南翔。顧此同林鳥，安知天路長。平生志慷慨，何事獨難忘。本爲四海人，豈得常相將。丈夫重知己，萬里同芬芳。黽勉效貞亮，德輝在巖廊。莫憂青蠅多，和璧貴善藏。執手不能語，悵矣結中腸。

玉泉

西山豁神秀，靈氣通天潢。突兀一卷石，泛濫開青滄。山根足嵌空，雲雨生四旁。竇乳既瀝瀝，瀵湧亦洸洸。玉女顧我笑，灑然傾瓊漿。虚瀨響雜珮，倒景搖孤光。瀾澳無定姿，空濛移陰陽。雲木亂曉日，芰荷留夜香。鳴蟬與哀湍，斷續成笙簧。我攜弄珠人，六月生微涼。緬想宣皇時，遊豫事省方。百靈集景運，羣后歌太康。鳳艦發錦纜，龍旗引翠黄。行殿次沙汭，御幄張高岡。起寺焕金碧，築亭臨蒼茫。侍從多耆舊，顧問皆虞唐。橋山既升駕，京臺亦以荒。至今十皇帝，端拱遵憲章。常因上陵禮，歸憩瑤池觴。聖朝洪儉德，澗壑無巖廊。雄豈昆明鑿，豔非驪山湯。分波潤四野，萬頃滋稻粱。上腴壯京邑，鄠杜稱神鄉。惟應宗太液，年年流未央。

登玉泉山頂迴望京室

濯纓汎澄瀨，騁目登高丘。翠微鑿亭宇，絶壁懸層樓。百級上松磴，豁達開神州。天衢麗白日，衆川静不流。虚霞蕩羣嶺，疊巘通遐陬。百里見黄屋，嶻嵲雲中浮。熠燿難正視，歙赩無時收。華蓋起中天，銀漢垂清秋。恍惚飛鳥外，飄搖十二斿。阿閣表明盛，鳳凰鳴啾啾。兹焉玉山眺，昨日金門遊。媿無瑜瑾器，良時安所投。

贈恭順侯吳國華

吳侯出西涼，天造仰王澤。次第雲臺勳，圖畫甘泉迹。再世殉國仇，彝器輝金碧。八葉誕伊人，弱齡奮風翮。扶陽擅温雅，富平識墳索。夭矯窺先民，嶙峋脱時格。曠心朱門外，把袖青雲客。散帙理遺秀，開尊竟遙夕。皇運正雍和，文德展光宅。洵美此邦彦，衮衣侍明辟。七襄爛河漢，中台映東壁。媿予乏嘉藻，何時附竹帛。

贈葉亳州奕武

中原昔清晏，使君來此州。惠澤徧四野，鷙擊臨高秋。權豪氣蕭索，黎庶開歌謳。心知梁宋間，千里皆平疇。三川通孔道，二陵扼咽喉。遂鼓良家子，比屋修戈矛。高墉列萬堞，古障飛層樓。圪然蔽江淮，西望尋仇讐。流人三犯境，上兵多伐謀。賊氣暗山谷，瀰漫陰雲稠。開門出壯士，奮臂無中留。紅旗忽招搖，虜陣崩難收。捷書上幕府，至尊爲舒憂。河南百州縣，在在遭虔劉。官吏非不多，瞠目尠一籌。卻令邊兵來，重爲百姓愁。安得致公等，棊布宣王猷。銷兵事農器，高揖談商周。

京邸七夕

七夕涼風生，中庭愁四顧。白露澄清暉，微雲帶秋樹。洵美金門遊，悵然懷往路。況乃即令辰，百慮營遲暮。玉衡轉西軒，望舒積輕素。宮雉分參差，銀河澹吞吐。靈景流層霄，烟駕何繇駐。豈無褰裳人，千秋誰能渡。媒勞其奈何，客心重迴互。願隨南飛鴻，馳光託情愫。

陳忠裕公全集卷九

五言古詩四

擬古詩（上山採蘼蕪以下五首）

駕言出行遊，枉道經舊廬。舊廬今如何，九重交綺疏。幽蘭植洞房，清風吹廣除。昔爲故人室，今作新人居。但覺新人來，不知故人去。折我秋時花，種君春時樹。折花不復生，種樹何由固。願思故人新，莫使新人故。

其二
客從海南至，握中有都梁。言慕君子德，遠道登高堂。堂中博山罏，鏤錯何輝煌。上有仙人遊，下有神螭翔。此器誰所用，將以薦國香。神靈四面會，鳥獸亦彷徨。我欲因風發，焚之送君旁。君懷常不向，何繇見芬芳。

其三
今日逝將别，形影一相依。萬里不足遠，子行豈無期。别離古所難，但願長相思。子有新巧笑，古歡終不移。恩愛苟未替，努力事容姿。

其四
浮雲生隴首，遠望何茫然。雙弧若明月，結交在盛年。晨陟太行山，側足不能前。念我同心人，涕下如流泉。

其五
舜華媚朝陽，薄暮顔色衰。初承君子愛，豈復念來兹。昔時比翼鳥，相背雲中飛。肅肅霜露下，沈吟整裳衣。願言積情愫，同心以爲期。

雜詩（二十首）

朱夏芳未歇，歷落懷長林。黄鳥鳴交柯，玄蟬翳清陰。習習涼颸至，吹我緑綺琴。牙曠雖已遠，丘中留令音。處羣（一作窮）生靡態，獨立凝貞心。遺慮繁景外，抗志高山岑。世度傷局促，賢達任浮沈。

其二
勁翮有遐舉，直木無繁枝。邁往絶凡迹，端正嘗違時。世人重容悦，滑稽誰能期。疾風歎振落，横流悲殆而。既丁陰雨會，曷望康衢馳。履榮豈永存，執義恆在茲。炯炯烈士心，寒暑安可移。

其三
良辰多清暉，玄化自旋（一作相）扇。忘憂襟背繁，芣苢堦前蒨。蕤蕤桐華落，鬱鬱椒條衍。微陽照顔色，渫雲潤舒卷。四序如流泉，羣動遞遷嬗。人生任物役，銷鑠何由見。自聆鶗鴂哀，坐惜芳容變。

其四
濯足黄河濱，河水廣且長。鯉魚何汕汕，乘霧欲高翔。玄圃不可到，退與泥鰍藏。燁燁雲中龍，夭矯天漢旁。霖雨徒在握，徘徊殊未央。天澤豈不大，屯膏安可常。哀此下土民，何由告穹蒼。

其五
日夕登高臺，馳目窮萬里。衆星燦雲間，經緯誰能理。神哉玉衡運，天樞無終始。上有瓊瑤宮，紫皇日端委。我欲乘飛鸞，銜書碧雲裏。聲抗塗愈遐，心長情何已。懷中五色石，相見徒磊磊。

其六
山椒微風發，薄暮遲佳人。頽陽澹林表，素月生河津。佇立懷往路，時晏多苦辛。君家青雲樓，瑤華豔當春。皐蘭亦有芳，欲寄良無因。歡愛豈足重，要使恩誼申。浮雲誠易阻，白璧終見珍。

其七
逐時多近娛，邁古懷長憂。高節勵貞亮，芬芳耀千秋。日月逝逾疾，我生獨何求。烜赫邀世榮，傾側遞相仇。威蕤丹山鳳，逍遙凌九州。一鳴簫韶奏，再鳴商爲周。顯晦隨景運，難與燕雀謀。曠哉唐虞際，念此心悠悠。

其八
炎海蕩南極，陰火生紫瀾。珊瑚交的皪，淵客遊其間。隨珠産深崖，百里波光寒。輝輝若明月，登君赤玉盤。輕華映四壁，對此欲忘餐。國鎮同龜玉，匪爲耳目觀。庶其什襲固，毋使蛟龍歡。

其九
昔余游泰山，獨上登封臺。金泥緑玉字，千古藏莓苔。日觀凛晨眺，勁風萬里來。羲和整東駕，蜺翠光徘徊。海波静深碧，煜爍倒影開。出没見孤嶼，恍惚浮蓬萊。役逐短景内，冥昧同塵埃。我思乘霞人，回視何其哀。

其十
至道無相非，末流乖心迹。高懷苟不亮，執疑（一作誼）日以積。賢隨貴同用，愚與賤交役。騰名自有階，投讒豈無隙。營營棘上蠅，可以攜金石。履繩（一作純）思寡尤，超方鮮奇策。毁譽苟未忘，顧影慚跼蹐。

其十一
生平恥國難，少小慕從軍。一爲意氣言，英俊來如雲。烈烈風晝暗，鼓角遙相聞。胡漢日紛挐，轉戰黄河濱。仗劍立原野，四顧何無人。雲臺多高議，緩步清烟塵。嗟爾漆室女，長歎良苦辛。

其十二
飄飄雲間臺，枚枚水中殿。宛宛黄龍遊，搖搖翠旗轉。中有芙蓉冠，蕭條日娛燕。烟塗豈云疲，神境安所戀。歎予無機智，忘情任舒卷。贈予金光草，相期事游衍。

其十三
尚口自有窮，捫舌豈我欺。伊予昧機變，率性不自知。遇物皆衷言，當險若履夷。於己固勿慎，安望人保持。俯仰生平内，常與悔相隨。沈默苦不蚤，壯盛忽若馳。世人貴形迹，君子敬威儀。臧否聖所誡，南容真我師。

其十四
憶昔遊京輦，淹留西省鑰。好鳥及晨鳴，華樹當秋（一作春）落。輝輝同舍子，皎皎豔城郭。人生各自媚，窈窕欣所託。淒飇自南來，斂意遲蓬藿。迢遙金門侶，惠好良不薄。猥以菅蒯姿，顧比蘭與若。亮無萬里風，聊從三徑約。

其十五
泠泠素女瑟，能使泰帝悲。鼓琴英皇間，八宇薰風吹。愉戚中所感，聖賢疇不移。眇音依令德，子野審其微。我登高山阿，浩然撫金徽。雖非陽春奏，賞心當自知。

其十六
秋風生桂樹，微月起繁霜。媺人瑤臺秀，中夜立蘭房。愔嫕静不發，儀態誰能詳。含情豈有極，凛義固其常。狂且重紅顔，妄意一彷徨。恍惚綺羅間，迢遙河漢旁。何時觀君子，解佩貽芬芳。

其十七
舜華照朝陽，枝枝自相媚。貞矣南崗松，玄陰秀交植。令顔豈弗愉，亮節疇能貳。婉孌彼姝子，邂逅一何毖。共指千秋期，眷言不遐棄。歡情有新故，零落從兹始。白首既難保，傾蓋安可寄。

其十八
嵯嵯雙闕下，鳴玉交朱輪。前有田竇客，後有衛霍賓。昔合豈無慕，今疎豈無因。期願既不在，安能强所親。盛衰等晨暮，馳騖徒苦辛。勢移生背憎，多爲恩愛人。黨私既寡益，君子敬其身。

其十九
墓門有惡木，柯幹何連卷。良士不肯蔭，鴟鴞巢（一作集）其巔。同兹雨露潤，不與百卉妍。性質固自殊，大造安能遷。我行適見之，三日酲未痊（一作中心懷憂悁）。利斧雖在手，斬伐無此權。去去保芳潔，痗然思過愆（一作願言藝蘅荃）。

其二十
翹翹千仞松，萋萋徑寸草。居高風雨多，處卑履踐早。養内或遺外，周慮誰能保。人生遞相遷，玄機何勞擾。鯤鵬化固大，蛤雀變寧（一作仍）小。蜉蝣戀朝光，顧影期難老。所以沈冥士，忘情放塵表。

擬古三首别李氏也（舒章爲其尊人水部公伏闕訟冤而北也）

旨酒娛今夕，握手不能辭。漫漫即遠道，惜别在良時。引商爲君歌，浮雲爲我馳。慷慨寫新聲，遊子愴以悲。昔時隨陽鳥，和鳴託清池。一朝南風發，别我忽若遺。鷹隼滿天地，言念去何之。黽勉立奇節，相見會有期。

其二
昭昭明月滿，燭我天一隅。黄鵠慕清光，萬里忽相踰。賴此尊酒會，因得少踟蹰。懷中有短褐，十載常區區。人生貴高義，何用榮薄軀。淄澠既不辨，盈缺常（一作在）須臾。古有雞鳴歌，隨君揚上都。愧無烈士心，徒歎形影孤。

其三
北風歲云暮，攬衣起彷徨。行人佇中野，胡馬鳴枯桑。天漢流雲間，三星忽低昂。哽抑無所語，悽悽上河梁。孤雁從南來，助我心内傷。知君不可留，聊酌盈此觴。四海猶襟帶，毋爲往路長。願此魯陽志，能迴白日光。

蕭史曲

十二碧城暮，靈駕傷孤遊。自聽人間曲，更入秦家樓。樓中有仙子，窈窕白雲裏。新聲落九天，紫烟生渭水。珠簾爲君開，火禽雙徘徊。一朝攜手去，此地空高臺。千秋幾儔侶，娟娟常獨處。寄我玉樓人，殷勤鳳凰語。

歲暮雜詩（二首）

北風吹晏歲，白日淡無光。念我同門友，攜手一彷徨。冰雪滿原隰，鳥雀鳴枯桑。回回不能去，脈脈意何長。牽牛豈無期，雲漢亦有梁。我懷獨在遠，徒使心内傷。流水逝安適，浮雲忽南翔。人生貴同願，胡爲思故鄉。本乖凌風翼，日夕遙相望。

其二
長城帶洪河，茫茫搖白草。胡馬日夜驕，朔風吹不少。所思在冀方，無繇即長道。良人依戰場，勗哉慎自保。生平慕高義，要津安足寶。思君可奈何，浮雲常苦多（憶伯祥也，時伯祥方逐虜於常山）。

送同年趙太史謫閩中（二首）

宿昔衣冠會，燁燁承明廬。知君有和璧，一顧傾璠璵。惠風吹荆棘，王路何崎嶇。令顔炤青雲，德聲振黄輿。嚴霜零中道，愴惻夜躊躇。登高望炎海，三島浩以虚。美人日遙遠，中懷鬱不舒。賴有塤篪唱，擕手託同車（時與劉晉卿修撰同謫閩也）。

其二
朱鳳揚葳蕤，昔者儀明德。生雛始凌風，和鳴亦華國（景之祖文毅公，亦以論江陵起服謫）。世人慕高位，君子貴貞則。昭昭經天星，晦明安可測。君子指孟秋，山川何險仄。南中鴻雁少，無由寄羽翼。勗哉保令儀，邦楨仰遺直。

送同年時子求之安陽令（二首）

神京盛軒蓋，連袂恣遨遊。徘徊雙闕下，壯矣真皇州。黄鵠思勁羽，厲志凌清秋。風雲散天末，飄搖安所投。子行宰巖邑，予歸守故丘。城郭鬱相望，遙夕通方舟。惠我瑤華音，襟帶何綢繆（時由海昌調鄴也）。單車駕言邁，河水浩悠悠。執手臨往路，悵然懷百憂。

其二
良辰命徒御，送子涉清漳。西陵何鬱鬱，三臺亦已荒。霸圖既衰歇，王路方平康。傷哉洪河北，千里莽戰場。剖符綰轂會，日夜整我疆。蒸黎仰闓澤，武衛資奮揚。勉子榮世業，遠績正輝煌。何時清音奏，寄予南山陽。

由光福寺入青芝山房逕西

娛心開令辰，幽尋展林薄。修坂帶明湖，餘暉澹雲壑。我行何鬱紆，搴裳討寥廓。密樊夾山椒，惠風披花萼。園梅既芳暢，澗松亦孤削。興矚馳繽紛，遐情靡所託。歷覽窮層阿，會景啓高閣。日華炤瓊瑤，浮光滋沃若。春山翠氣積，晚浦霞文落。遵步歸東渚（一作峯），方舟動孤酌。明發懷佳人，緬邈丘中約。

登玄墓山

兹晨復杖策，駕言陟遐曠。積玉彌崇林，屯雲接遙嶂。奇服遺馨香，烈心得幽暢。蘭皐吹雜英，石瀨汎餘漲。始浥六水清，忽歷萬峯壯。丹閣（一作闕）戴翠微，金輪出霞上。和禽嬉冥濛，華袿媚搖颺。風日蕩層波，孤根浮屏幛。吞吐千里流，彷彿三神望。翰飛理空傳，極目更成愴。春洲多芳草，無因一俯仰。

靈隱寺

凌晨越清澗，策馬遵交歧。羣峯變陰霽，密樹紛蔽虧。遐蹤愜幽徑，賞心澹棲遲。明霞帶高館，乳桐拂華榱。深森亭檻静，黯靄巖花吹。素湍媚錦石，翠壁揚丹荑。度嶺既迴緬，陟椒復崟巇。會想層霄人，攬袂披英辭。撫物念疇昔，舊侶與我違。遠眺日以傷，孤歎誰能知。

古意和舒章（二首）

東家井上桐，西家緑綺琴。中宵一撫手，哀豔傷人心。珠簾下深院，春風不相見。顔色本未移，音響俄以變。君意若流波，妾情常苦多。無人賞渌水，終日不成歌。

其二
團扇如明月，羅袂自輕舉。本爲清風多，非愛乘鸞女。宛轉懷袖間，亦復賞容顔。自矜君所御，寒暑得相關。秋期一何早，蛾眉跡如掃。託身在輕微，棄置不復道。

余山訪陳眉公先生

朝日啓東嶺，靄然秋滿山。方舟度林澗，杖策款松關。喬木亂雲氣，遊禽日以閒。主人秀南紀，忘機駐紅顔。丹經註盈卷，羽旗時往還。高談泰皇際，馳騖羞人寰。眷言蒸黎事，天步何險艱。勗予從王路，騏驥相追攀。峥嶸鹿門語，躑躅桑柘間。

弔盧司馬

司馬磊落姿，少小尚奇節。勁翮思風雲，潛心訪英傑。天性能挽強，奔騰駭超忽。初鎮大河北，千里静車轍。秦盜走荆襄，南征氣勇決。倚劍開烟塵，彎弓殪饕餮。每率百死士，當陣自排抉。跳盪賊壘穿，弗使鋒刃缺。遊魂阻蒙茸，逆徒誡馳突。天子顧北門，五原新秉鉞。雄風振雲沙，憤氣視遼碣。三年漢月高，兩載胡塵歇。欃槍纏薊丘，公又在縗絰。強起護諸軍，赫赫專九伐。豈無推轂儀，恐有當肘掣。令多不易遵，將驕誰能罰。倉卒重圍間，矢盡絃亦絶。得免文吏議，難爲世人説。吁嗟鉅鹿下，千秋轉嗚咽。生平有十驥（上所賜及公自購馬共十，名千里雪、五明驥、玉頂赤、桃花驄、豹花驄、紫騮、銀青、燕色駒、赭白、菊花青，公有《十驥咏》），安忍事胡羯。尚思戰場利，誰留春草齕。部曲既飄零，參佐半摧折。惆悵李蔡封，隱忍劉琨没。蕭條烈士希，成敗安可設。

生日寄酬唐吳江盃斝之贈

才疎賤稍逸，年至憂與并。浮名鮮憑藉，迅邁念生平。伊予敦宿尚，弱歲懷時英。貞心寡諧趣，慢迹謝崇營。頗覺芰荷貴，遂忘文繡榮。謬承嘉運會，短翮託和鳴。既覯連城德，言聆清徵聲。撫遇衷已惕，履傷身自輕。小宛愧無忝，杕杜悲特生。馳景積羈思，駐顔寄遐征。匪戀曼容禄，願協龐公耕。慰我如蘭友，斟酌展餘情。沈默苟未攜，荒宴良可賡。

九日崑山道中

平皐霽杪秋，行邁臻令節。靄靄衰林明，泯泯寒流澈。陽鳥紛已來，陰蟲聲逾切。碧草隨風變，朱實凌霜結。迅商宿莽疎，淒景遠峯潔。水涉頓迴飇，陸行鮮安轍。山城展游眺，孤客心如惙。紫萸爛盈把，叢桂芳可襭。彼美日夕遲，蘭巵空在列。逐物易生哀，暌羣自辭悦。賞心貴昭曠，遐矚忘違别。會尋丘園秀，持貞慎緇湼。

寄懷婦翁張方同先生時令邵陽（詩至，先生已卒，不及見也。讀之慨然。）

君王顧南服，夫子誠國器。神鋒藴盛年，歷覽見深智。俯瞰澬水清，坐引衡山翠。平易乃近民，經術緣吏治。庭户敞虚寥，揮絃碧雲至。谿水飛林端，千里緑禾穗。九月國賦畢，叢祠開鼓吹。人物比中州，風謠存古意。湖湘氣蕭索，逆徒擅名字。横連荆岳氛，轉鬭郴永熾。公與父老謀，開誠飭武備。修政閭黨間，隱然得渠帥。勁兵扼要津，四鄰偃烽燧。大君方殷憂，蒼生日憔悴。勉公旂常勳，康衢展騏驥。不見茱萸灘，銅柱古所置。男兒靖風塵，豈曰匪快事。賤子伏江皐，蒼茫雲海志。南雁日已稀，尺書良不易。瀟湘多明月，何緣一相寄。

初入剡中

夙昔耽奇異，久負名山期。詎意肅于役，心賞獲在茲。高峯疊遙巘，曲徑沿迴溪。沈沈迷積翠，靄靄含輕暉。洩雲岫時没，急雨瀨屢移。青蘿被修坂，絳樹灼陰崖。迴互見别趣，登降各異姿。碩人昔考卜，荒途恒若斯。心跡既杳冥，衡宇亦參差。抗懷慚末代，尚志徵前規。終焉協要妙，遲暮良可悲。

過天台望赤城作

緩步升山紀，驅車降木杪。豁達平野闊，逶迤羣溪遶（度關嶺而南，山勢間闊，中有平野，而天台峙其東）。迢迢望赤城，亭亭麗雲表。紺石冠疎峯，絳綃卷清昊。峥嶸天際静，蕭瑟秋氣杳。獨竦丹嶂豔，遙媚翠屏曉。晴暉動璀燦，陰霞觸縹緲。層嶝接青松，風烟含碧蔦。象越情屢遷，景愜意恣討。北亘首名嶽，東憑對靈島。會當褰荔裳，霄塗展遊眺。

陟桐巖嶺

躭憂自忘倦，遇險若貽安。尋源無盡澗，躋峻轉餘巒。千盤上風磴，百折啓雲關。丹楓媚綺麗，碧嶂竦巑岏。含霧林樾潤，翳日藤蘿寒。回視萬壑底，更見羣峯攢。升喬意凌越，憑虚神汗漫。術阡布霞路，閭井出人間。懷靈豈存境，覯道託殊觀。獨立招予美，痗矣摧令顔。

曉發諸暨大霧不見苧蘿

長山旣西迴，浣江亦東注。凌晨理驂服，出闉遵軌路。初暘失清暉，寒郊無榮樹。瀰瀰塞虚寥，漫漫混蒼素。平川蒸亂雲，宿莽凝瀼露。我思傾城人，綺羅如可遇。芳懷耿不明，紅顔向烟霧。緣流浩無津，躡嶝渺難度。越客心悠悠，俯仰勞歲暮。

望桃源作即世傳劉阮遇二女處

空翠映微暘，深靄媚初夕。參差羣峯秀，四顧絶行迹。泠泠哀湍瀉，瑟瑟衰林槭。杳冥結雲草，鮮妍潤泉石。緬想蘭皐步，翹見瑤華摘。真景忽若來，靈姿竟安適。疲情烟霞際，蕩志清虚籍。綢繆淡思慮，游戲非阡陌。神遇忘歡悲，一往成疇昔。騁望白雲阿，躑躅繁憂積。

富春渚

賓雁冥遙渚，崇蘭芳幽林。遠蹤物自貴，清芬神所歆。蕭晨發漁浦，企彼春山岑。同雲翳重壑，羣溪挾滯霖。餘漲没洲坻，驚濤搏嶇嶔。三港合何時，滄江流至今。無涯悟觀化，泛應離賞心。宿志在耿介，嬰務任浮沈。譁囂愧巢澗，薄拙負華簪。終當協禽尚，丘中有徽音。

偕熊令君伯甘游烏傷雲黄山

結軫邁長路，枉道登寒山。雅志悦清曠，惠好擕盤桓。迴溪抱閒墅，密篠衛幽闌。方塘畜委澗，長薄瀝微湍。緑草雖已歇，朱華猶未殘。陰岫白雲洩，落日青松寒。峯稠迷向背，嶺峻絶追攀。東瞻出海嶠，西顧指吳關。雙江掛樹杪，萬竃靄林端。俗比羲唐近，地與畏壘寬。和絃愧同調，擊壤庶齊觀。

蘭溪

水宿澹容與，晨興曠游目。輕暾麗平沙，碧雲蕩澄渌。縹緲託懷賢，躑躅悲殉禄。柔槳緒風外，虚舟陰崖麓。峭蒨寫層淵，瀠洄亂喬木。清霜紛被練，薄霞復染縠。翠羽掠明鏡，紅泉漱哀玉。願搴蘭江佩，相依湘水曲。邅迴迷往路，紆軫思芳躅。山阿遲幽人，遐心俟嘉告。

渡江值雨

昏辭種山陽，明發西陵渡。零雨暗江皐，渫雲生海樹。櫂歌沙際發，帆影烟中騖。遠垤聞鸛鳴，淺汭肅鴇羽。懷哉採若期，緬矣芳洲路。文奏阻奇情，旅程滯幽趣。終集芙蓉裳，浩渺賞心遇。

吳興道中

鳴榔涉杪秋，苕霅何淹薄。微風澹平川，霽日澄遠壑。肅肅沙禽飛，垂垂江菼落。連崗鬱逶迤，荒林逾沃若。静流忘洄沿，皎鏡涵城郭。采菱怨未終，哀蟬間行作。紆組嬰世塵，幽情誰能卻。矯首天目雲，俯此盈樽酌。歲晏戒霜露，我道惟龍蠖。惠好遲佳人，長纓聊可濯。

臨海道中

曙色發陽巖，昧景翳幽谷。白雲屯崇阿，清霜被疎木。升巘既懸綆，涉溪亦編竹。曲竇吹霏微，急湍搖淺渌。秋盡百卉腓，風寒羣動肅。趯趯騰射干，呦呦鳴麕鹿。我行日南邁，山川何紆複。隱軫丘閭見，迢遥樓觀矚。石城負危峯，澄江帶修麓。邦君薦芳醑，游子躭野服。履奇惜易暌，處衆故矜獨。晞髪朝霞際，會窮滄海目。

夜半風雨渡曹娥江

攜燈還擊櫂，清江夜悠悠。山暝始寧野，雨增剡嵊流。驚濤出寒渚，微月淡芳洲。佇沙空躑躅，涉水更夷猶。彷彿蒼波外，嬋娟不可求。況復當遙夕，霜華正凛秋。蕭颯靈風至，翠旗光已收。逝將捐余珮，蘩藻此淹留。無繇達明信，何以慰蘭舟。

下信安江至龍丘

凌冬理桂楫，澄江無昏朝。松楠夾翠壁，巘崿靄青霄。安瀾既皎鏡，驚瀨仍清漻。時映佇沙鵠，復見乘空鰷。明滅燦金碧，晶瑩散瓊瑤。紫苔漾湛渌，黛甲潛虚寥。磷磷歎唐風，磊磊感楚騷。哀狖吟遠樹，飛鼪掛寒條。媺人勞騁望，袂褋徒飄颻。止鑒情已悟，疲津理未超。願言拾澗秀，愧彼食場苗。

雨中行建德江

寒山千里碧，滄江浩悠悠。積陰斷遠壑，微雨灑芳洲。蕭蕭送落木，泠泠增伏流。猿啼峽樹暝，雁亂江雲秋。孤帆出杳靄，短棹任夷猶。葯房帝子室，繡被鄂君舟。北風吹予美，烟波懷百憂。

舟次七里瀨

連嶂夾澄江，江流自迴轉。遙瞻前渚封，已顧後溪緬。掛帆入空翠，揚舲蕩清淺。伏瀨石參差，懸崖雲婉㜻。崩奔激洄湍，順逆渺難辨。徒旅行屏障，和歌隔𡷨峴。衰林哀響多，寒魚跳波鮮。滯迹心已違，守湛道當勉。念彼巖中人，資身合舒卷。我勞復如何，晨夕事仰俛。

蕭山許寺作（許玄度所捨宅也）

香臺日澹微，祇林烟搖曳。城阿被巖端，繚垣斷雲際。喬木列閒敞，重樊帶幽翳。昔時許徵君，考卜此游憩。夷猶採馨香，盤桓蔭松桂。悟理塵網超，藴真玄賞契。物我無定觀，取與何足滯。豈以精廬捐，而爲姓氏計。武仲天下讓，名與箕山綴。

越中郡齋送徐聖期還松江

丘樊移曩志，遂與世網尋。眷言生平彦，祖餞攬予襟。亮無衾枕分，謝以瑤華音。惟爾同攜手，歷此越山岑。通材覯時幹，清輝映國琛。文案雖盈目，寢興良慰心。如何雙翔翮，逝我還舊林。歸寧不惆悵，留者若飛沈。駕騑亂心曲，理楫更悲吟。分索何飄忽，次且仍滯淫。勗哉茂弘矩，貞確道所欽。引領谷水陽，日側共鳴琴。

郡齋春日

萋萋被遠渚，靄靄冪層阿。陽澤豈不遍，景氣咸融和。俯欄眺芳甸，城郭銜明霞。惠風發嘉卉，麗日照平沙。玄覽極昭曠，賞心蕩光華。雊雉出深隴，鳴鶯引高柯。未覺柳荑暗，漸覩桑條多。物候感遷化，志慮空蹉跎。往悔時已去，後期理未遐。澤蘭怨遲暮，彼美傷如何。既違澗中趣，徒愧伐檀歌。

修禊蘭亭倣古

春陽照光澤，候禽鳴和柔。鮮葩映錦石，疏竹蔭清流。迴溪濯長纓，輕湍濫觴舟。遐契抗塵表，暢志希忘憂。

暮春晦前一日語溪道中

平疇暢和風，駕言春已暮。菇蒲翳清湍，蘭芷凝晨露。方舟越嘉林，繫彼川中路。秀麥滋輕陰，新苗浥微雨。祁祁女出桑，宛宛鳩拂羽。淑景誰能留，芳草多所誤。縱目悼遠心，感化傷時遇。矧此瞻故鄉，企予不能渡。

討山寇至平昌憩項中丞雙溪園

渫雲蔽層嶺，迴溪汎且深。井邑帶長薄，園圃依清潯。逋逃萃山越，阻化託箐林。銜命整我師，一舉靖崎嶔。渤海風既邈，廣陵事難尋。孚魚在秉德，革梟來好音。懷此修文意，愧彼師武心。休士憩閒宇，竹石照澄襟。庭中通遠澗，窗際列遙岑。蕤蕤碧草秀，撥撥紫鱗沈。撷芳聊可玩，啓卷覯所欽。詎云蹤好暇，再奏風中琴。

熊水部徵甘與予同討山寇水部徵兵西道贈詩一章

齊威絀乘珠，昭奚賤和璧。席珍貴重器，國琛在嘉客。茂宰理越疆，英聲馳九陌。朱鳳威層霄，玄龍啓洪澤。既招華省崇，復專緹幕策。伊余飛蓬姿，綢繆託金石。弱蘿附高柯，腹羽依勁翮。毒淫共匏甖，嶔崎同衡軛。大師日以臨，小醜猶未革。西明予饗士，太末子行役。契闊情易深，慷慨愁難釋。隨武爲晉臣，羣盜無遺迹。美哉龔少卿，鉏鉤化戈戟。克廣古所稱，在和良可繹。勗爾靖氛祲，微志輕竹帛。

苦雨

洩雲屯層嶺，密霧瀰空林。南山發殷雷，北郭滯愁霖。紅泉落虚壁，緑水漲遙潯。危條度飛鼯，宿莽聚鳴禽。桃英蕩華色，麥穗悲陸沈。天畢騁所好，屏翳日相侵。徘徊華軒下，彷彿碧山岑。昏墊傷下土，沈冥符道心。側想零雨篇，空懷梁父吟。

阻雨善溪

夕宿勾乘南，我行適東越。白雲觸石興，緑水懸崖發。陽景久蔽虧，陰霞互明滅。鱗鱗鰷溯川（一作洲），寥寥鸛鳴垤。舟楫超陌阡，網罟結林樾。洪濤汎高原，昏墊憂下澤。民生亦多虞，天意安可逆。征夫有常期，遇險無停轍。一展零雨篇，沈吟慰于役。

出栝蒼門渡江

旅行無信期，利涉有恒度。日照陰巖幽，雲開滄江曙。擊櫂此夷猶，停車屢回顧。修堞冠危巒，飛甍出芳樹。岸草覆丹霞，渚花銜翠羽。西邁雙輪遙，東流千溪騖。悠悠寡遺跡，靡靡違長路。奉義當馳驅，徒懷税鞅趣。匪畏渴與饑，引領故鄉慕。

初春雪霽

昭昭青春暉，散此芳林曙。陽條披惠風，陰巖積幽素。鮮華映雲峯，澄霽明江樹。菌閣見參差，麥隴開迴互。中庭蕙草生，曲沼文禽聚。端居淑景移，極目玄賞遇。雖滯懷禄情，未緬丘園趣。履道任清時，守真謝馳騖。

始寧道中

霽山青歷歷，寒澗靄陰陰。微風生枉渚，四野起清音。青松覆錦石，白日下荒村。雲屯平楚秀，烟幕丘樊深（一本無此四句）。懷古念已積，勞歌體不任。榛途投毚兔，喬木弄鳴禽。履卑增危慮，處盛發榮心。避色事已往，明志徵在今。春華薇可掇，攜手託遙岑。

宋孝宗陵下作

修椒帶平原，悲風何蕭瑟。曠野斷行人，白日照荆棘。藤蘿蔓神房，鴟梟鳴古域。方中不知處，十里寒烟色。昔日鼎湖宮，遂同驪山室。玉盌思人間，金鳧生羽翼。精靈眷中土，丘墟復南國。撫運來百憂，懷古長太息。百年逢聖朝，始無樵蘇入。

寄贈舒章

明月下瑤京，照我吳江水。與君新結交，光輝耀鄉里。結交俱少年，顔色芙蓉鮮。子若雲中龍，夭矯清漢前。予如天際鶴，徘徊思九仙。揮手笑卿相，脱口必豪賢。春風芳草緑，攜手出平川。連傾白玉巵，倒執珊瑚鞭。醉題鸚鵡賦，絹素飛輕烟。吳姬白團扇，蜀客紅錦箋。黄雲合秋塞，日色澹無邊。飲馬隴頭水，呼鷹原上田。手挽兩角弓，目欲空燕然。並坐高堂上，自撥鵾雞絃。浩蕩亦何有，别離兩分手。前年子上書，待詔金門久。去年予就官，亦自甘升斗。送我姑胥臺，憶汝飛狐口。歸來秋已深，草草陳杯酒。揚舲指越郡，三夕夢我友。書達種山陽，知汝發錢塘。去謁三天子，笑傲白雲鄉。玉女指丹井，解衣瀉温湯。歲星天上落，戲弄軒轅旁。予行（一作窮）山陰道，攬秀凌滄茫。晨興事案牘，薄暮攜壺觴。小隱鏡湖曲，將裹雲門糧。窈窕香爐峯，枕蓆日相望。君下富陽江，夾岸幾垂楊。定過西陵渡，同採若耶芳。人生重儔匹，難遇復難忘。莫以門前路，便同參與商。

舟中立秋

明雲鑒層霄，微涼生中沚。蘭舟静不發，翠袖空徙倚。長林變玄蟬，陰潭乘赤鯉。念此蓮房露，溶溶作秋水。

十二夜對月

曜靈未匿彩，望舒已升中。林霏雜清露，雲影蕩輕風。浮翳斂深夕，澄流澈長空。矧當山館静，碧草吟陰蟲。徘徊明玉堦，窈窕入珠櫳。芬芳投遠道，漫傷千里同。攬帶起遙思，顧景怵華容。清輝日已盈，皓質誰能蒙。庶其乘廣照，獲此微志通。

十三夜對月

磊磊明星曙，昭昭輕雲飛。皓魄皎中天，萬象涵清暉。玉繩轉璀燦，金波蕩霏微。懸耀盈碧落，垂輝鑒翠帷。空華不可卷，流光若我依。零露團叢桂，延夕奉芳菲。楚臣歎申旦，秦客悲無衣。我有萬里心，何繇寄音徽。

十四夜諸僚長見過是夕無月

長筵列文軒，清醑遲嘉客。延待明月光，迢迢若我隔。瀰瀰平林昏，冥冥山館積。鬱桂發華醑，疎槐蔭瑤席。玉宇情益遐，金支渺難摘。涼雨從東來，吹我澗中柏。澄波將欲滿，陰蒙爲誰役。玄雲無中宵，明暉有時闢。芬芳苟不渝，顯晦如遺迹。勗此盈觴酌，餘光俟遙夕。

十五夜對月

静夜升華榭，清光四望開。遙連滄海曙，下照金銀臺。灩灩侵羣曜，輝輝徹九垓。麗彩一以正，圓影何悠哉。玉衡既轉側，絳河亦徘徊。始羨芳景聚，已見流光催。懷賞頻移坐，愁思勉傾杯。初鴻度白露，驚蟬落青槐。在盛難久處，持盈安所裁。佳期在三五，惻促有餘哀。

賦得浣紗石

越紗山機中，翦向春風裏。皎若晴川雲，飄颺隨渌水。佳人臨淺瀨，無言空徙倚。不惜紅顔勞，素絲誰爲理。斂衣入中林，澄江浩千里。青苔日夜生，沈思竟難已。

雜詩（十首）

曜靈蔽丹霞，川原積烟霧。攝提指孟陬，推遷遞回互。柔條思發英，珍禽亦試羽。不悟玄象移，但惜芳年度。晨鴻尚南翔，局促悲天路。來愁渺無期，往歡盡成誤。靡靡即長道，冉冉逼遲暮。枯菀在須臾，永言保貞素。

其二
首春蕩輕寒，惠風起蘭皐。浮陽漾清澳，薄烟横絳霄。澤雉出（一作鳴）高隴，商庚擇芳條。樊藥潤遙夜，園梅馥崇朝。萬物競時良，我生獨飄搖。枯魚戒魴鯉，别葉念夭喬。榮悴既已乖，繾綣徒媒勞。樂飢潁水曲，謝彼食場苗。

其三
謀野愧良籌，遯荒適孤尚。荷篠豈無侶，飯牛今誰唱。弱草抽青畦，繁雲停丹嶂。戴鵀出陽林，楚葵含新漲。攬物鮮遺迹，撫悰得餘愴。抱甕漢水陰，種豆南山上。機心久不嬰，壯志今安望。終事采真遊，寥天獲昭曠。

其四
卿雲覆瑤岑，崇蘭生浚谷。本以侑天神，馨香薦嘉穀。詎識嚴霜多，翻令陽春速。貞心既隨化，清芬何能淑。繽紛媚百草，令我傷幽獨。山河歎逝波，江海無奇服。遺世切烟霄，同羣愧麕鹿。願言折瓊茅，往就靈氛卜。

其五
屏居遵海澨，仗策越河津。枌榆望逾遠，阡陌遞相因。驚飇振林樾，微霰集丘榛。田鶴厲警夜，汀雁及鳴晨。旅禽猶知節，客行獨無倫。山川忽改色，草木盡懷新。勢盛多同好，時遺鮮密親。我有清商曲，掩抑自含辛。誰説韓娥曼，能悲行路人。

其六
自聞麥秀（一作漸漸）歌，纏綿亂心曲。四野起重陰，白日一何速。親串與我違，豺虎來相逐。皓皓凝河冰，蕭蕭落山木。行吟空自知，獨立傷遊目。逝川何時還，頽光能再燭。詎惜紅顔變，所悲韶景蹙。豈無帝女靈，願就愚公谷。

其七
生平貴遊日，卓犖追羣英。規蹤效墳典，抒論協韶韺。青門擊丹轂，紫陌耀葱珩。意氣傾儒俠，筆舌排（一作避）公卿。朅來市朝變，荆棘浩縱横。昔居華屋下，今見曲池平。我行率曠野，側足自屏營。狗屠竟安往，瀨女誰見明。百城多鳥跡，四顧無人聲。朝見鼪鼯逸，夕聽鵂鶹鳴。民生無羽翮，一舉念遐征。蒼昊常悠悠，何由達精誠。

其八
不周既傾折，岱輿有播遷。浮沈極寓宇，聚散悲靈仙。何況微生質，安能常自全。焚林希静翰，涸澤少恬鮮。秋籜隨時隕，春荑爲誰妍。榮名爭寸晷，失意厭餘年。新壠即荒翳，故墟日芊綿。掩卷思陳迹，今昔遞相憐。行矣修混沌，毋爲傷未然。

其九
墮羽念雲術，飛蓬倦天涯。曰予嬰憂患，行止兩不怡。臥疴息窮巷，緩步歷荒陂。原田自鱗次，丘陵相蔽虧。晦草媚初景，蟄禽趍令時。莓苔被幽石，萍藻發華池。楚歌歎蔓蔓，王風傷離離。遇物多更異，索居誰攬持。採藥愧生趣，汎瑟起哀思。旅人終瑣瑣，咷笑亦何爲。

其十
烈士輕溝壑，達人慕遐荒。九京誰可作，五嶽永相望。昔我攜同好，秉志凛秋霜。楚龔既磊落，蜀嚴聊徜徉。求仁貴内愜，埋照戒彌章。夕陰怨濛汜，朝華羡扶桑。循環無兩轍，顯晦固靡常。漁父刺湘纍，淑媛笑首陽。歠醨非我事，洗耳安可忘。

同惠朗處中勝時分賦高士傳（二首）

其一　嚴君平
蜀嚴既沈冥，寡營協幽尚。著書寄寥廓，端策發昭曠。無名悟孰親，有餘適真量。日暮垂簾時，凝神獲和暢。

其二　龐德公
龐公躭棲宿，朗識契玄化。負戴勤耕耘，朋遊聚桑柘。辭禄存貽謀，采藥遂長謝。矯矯龍鳳姿，婉㜻匡床下。

詠古（二首）

荆山自生輝，楚國無人顧。媺哉和氏言，視之等康瓠。三剖始見明，十襲豈云固。千秋得藺生，秦王不敢怒。悠悠知者希，誰能旦暮遇。

其二
六雄畏嬴虎，持戟空如林。監門與狗屠，感激懷好音。魯連志俶儻，談笑千黄金。誰言徒步者，緩急固難任。浩浩東海波，可以明我心。

戊寅春仲同志集君子堂即席爲建安聯句

春雲照玄夜，言登君子堂（臥子）。嘉樹栖珍禽，朗月流金塘（聖期）。層霄下清露，寒景侵衣裳（燕又）。披襟挹惠風，素手傳羽觴（轅文）。長筵淡華燭，妙伎揚芬芳（臥子）。樂志固有時，憂來殊無方（子建）。流星邁時運，奮袖何激昂（闇公）。坐客盛文雅，主人歌未央（尚木）。高談廣志意，遙盼來悲傷（存我）。攜手悵後會，微詞安可忘（轅文）。

陳忠裕公全集卷十

七言古詩一

昆明池治水戰歌

滇雲北開照漢月，楚南積水光沖瀜。酷烟布絶大秦道，荒唐旄節啼腥風。黔巫壓翠緑波死，崑崙浴象搖龍宮。巴蟒暑飲毒溪水，踏歌蠻女攀雄虹。漢威不到劉郎怒，割石燒空翦銀浦。旋風捲土移洪濛，劫灰飛盡羵羊舞。長安城西星浸池，秦家蒼璧神靈雨。清秋碧落鵰鶻遊，樓船激浪中流鼓。高牙矗天日犯旗，黄姑愁絶雲莽莽。鸛鵝唼藻聲徘徊，老蛟失翼青兕哀。壯士學技夜郎國，美人倚望通天臺。支祈尺郭移下瀨，威名遣作天南雷。炎州小水入涇渭，邛竹枸醬端然來。從此昆明静春碧，宮娃染紅青草隈。元狩三載工作始，叱咤滇王受漢璽。幅員不數羲與軒，茂陵龍孫真天子。

廢苑行

荒郊落落行日暮，短牆旁屬大堤路。苑門零藉不安横，芳草何年滿階布。餘花小紅猶照池，碧叢化蝶還能妒。燕雛空自有春秋，子規頗厭啼風雨。陰竹窈窕山鬼立，夜久燐光在高樹。樹影搖月月更涼，疑有香魂夢中度。昔時美人年尚芳，層城素宇遙相當。傳宴樓頭半鸚鵡，焚香被底雙鴛鴦。紫阮撥絃來古墓，明珠懸幕開中堂。白日欲暝水欲竭，鶯花不得常翱翔。舊家亭臺尚未改，昔人已去徒悲傷。藤蔓經過蔽幽室，架上猶垂紅繡裳。牀前白粉與獸炭，其中往往存都梁。雨後流沙洗階戺，折釵碎玉相輝光。可憐壁間剥題字，當時一咏飛千觴。即今太平良不易，變遷蕭瑟數年事。況當衰亂何所期，浩蕩青崖足寡累。不爾歡娛須極意，後人勿復空憔悴。

分詠西京雜記得新豐

天上沈沈肅紫清，漢王宮闕崔峥嶸。長樂殿前拜天子，太公寂寞無歡聲。憶昔初從豐沛遊，少年屠狗相徵求。鄉里呼作亭長父，其樂不減秦諸侯。他時拔刀授龍子，相將約束長安裏。搖搖故鄉不可即，貴人歷落徒爲爾。一朝天力移新豐，萬室巧匠經營中。山東故人歸帝里，雖存禮數歡娛同。人生富貴豈不足，何爲貧困復堪慕。秦家遊俠氣未衰，漢帝衣冠禮相誤。嗚呼隆準真乃公，豁達大度真若翁。

學義山燒香曲

小欄春放煙未緝，静夜花飛懸露溼。楚宮猛獸光焭焭，劫灰葬火香雲泣。海山雷擊枯枝紅，千年沈水涎龍宮。嬌娥纖手擘小炷，調絃剔蠟迎新風。玉鳳顫聲霜影瘦，月涼桂墮蟾蛛鬭。雲母雙屏漏細烟，夢染玉肌通翠袖。香壓茱萸透體蓮，㲩𣰆幽暖清眸眠。觸手暗帳凝芳澤，守宮收骨膏餘妍。濃酣散浪紅蘭液，髯燕粉蛾不得惜。啓幃星落空光白，春野荒荒豔雲魄。

老將行

漢兵誅胡漠南空，捷書夜奏烽火紅。公卿紛紛選爵里，天子大開明光宮。是時檄召冠軍侯，雲連甲第長安中。少年搤𢫪獻奇計，塞上悲歌獨老翁。借問翁爲誰，曾守右北平。當年率師臨盛秋，匈奴不敢稱其名。暗中射石黄雲冷，白晝騰虎俱峥嶸。徒誇結髪已百戰，未得一當單于兵。年年出師作裨將，帳下健兒多專城。繇來功高賞不酬，惟有茂陵輕封侯。數奇縱遇高皇帝，豈得便與韓彭侔。君家丞相在中下，何況長平冠軍真傑者。

登州行（作于四五月間）

山東無兵八九年，遼人一夜成豺虎。千村寂歷烟火微，燼邑殘城滿鼙鼓。新年轉戰渤海上，登州將士猶無數。青旗倒折赤幘來，哭聲斷處同時脯。祇存美女及衣冠，兩城百萬今爲土。昂然横玉二大酋，高檣錦纜凌滄洲。隨風吳越抵交廣，東媒虜孽乘清秋。竊聞朝議且曲赦，此事若成方百憂。未必田横有義士，大者爲王小者侯。老鴟幸死假雛翼，易軍擁帥椎氂牛。遼東健兒亦愚懭，昔日胡躪殘首領。縣官收爾新長成，彎弓射日孤雲冷。止令天下軍心強，叛服無常盡馳騁。吁嗟朝廷方用兵，負恩不滅威難行。

遲暮行

無情忘白日，有情泣年期。是以復巖深澗之松柏，蠢菌千載梁棟姿。渥洼神馬三歲無人乘，跳舞朔風心何悲。君不見東鄰嫫母三十嫁老農，欣動盛飾常蚩蚩。又不見西施十五六，空房怨艶傷失時。丘壑自有物，天地何得久相欺。風塵稍稍壯士喜，拔劍起舞呼龍螭。婦人醇酒何物哉，不能忽奮難驟衰。世上白髪紛紛何足數，獨我年少劇可危。

妍歌

青玉流寒雲照臺，雙成弄影香霧開。鴨緑屏風綴玫瑰，縈嬌綰艷雜烟來。紅絃沈沈壁間雨，銅鋪凍斷幽紋古。花更搖夜蘭思苦，銀燈背人浩無主。嬋娟抱夢歡魂蠱，春山入懷隔秋浦。敲璫踏鸞望河鼓，我爲楚歌若楚舞。

邊風行

十月居延邊草死，黄風吹沙萬餘里。落日半照牛與羊，入暮胡笳馬上起。枯桑淅淅雜聲來，城頭鳴角何時已。千烽齊過玉門關，一聲夜渡黄河水。鴟梟宵啼啄戰場，白狐青冢燐光紫。此時將軍歸帳中，霜戈壁立月在空。金鐃十部盡胡樂，屈巵舞女酬新功。美人起唱伊州曲，颯然四坐生悲風。回首中朝冠蓋子，賜貂方出明光宮。

壯遊行（送董子也）

董生今年匹馬走江外，我爲疑之久徘徊。羣盜倏忽滿天地，諸公寂寞無雲雷。中原惟馳白羽箭，燕市誰築黄金臺。九關秋風虎豹怒，三河曉霧蛇豕來。拔劍斫之非汝力，蕭條千里空塵埃。董生笑謂爾不知，十年以來嘗好奇。結交半在五陵下，學道時歷三山期。方士新獻壓虎術，厮養能獲射雕兒。去年種田地肺山，今年牧羊東海涯。我輩龍蛇不可測，豈得便採商山芝。渡江十月淮陰城，鴰鶬鴻雁相哀鳴。黄河獵獵吹天外，彭城落日高原明。山東故人久相待，有吳君子舊知名。昨夜山中射兩狼，解鞍且坐爲爾烹。官軍近日渡膠水，鯨波餘孽猶縱横。有書可射聊城下，有酒可卻萊夷兵。忽然念作并州歌，挾旅夜走桑乾河。揚鞭入帝里，宮殿何峩峩。稍易儒冠拜學士（董子省其祖學士公），歸來仍著紅錦鞾。亦有金張共出入，豈無李趙相經過。選人不就太常祝，夜飲不逢小尉呵。燕姬一曲那可留，傲然大舶凌滄洲。尺書别島効奇計，樓船屬國恣遨遊。或回榆關外，轉歷青海頭。但言遼西樂，不言遼西愁。白衣緩帶河海客，挾策且試東諸侯。長揖高坐諸將上，紛紛參佐無風流。束裝又出趙邯鄲，更將西入秦長安。雲中北望虜千帳，榆林傳烽遮賀蘭。將軍守邊盡金注，王公設險無泥丸。高旗大纛但強飯，短刀長鋏憂忘餐。人生會當有鱗翼，時來便得成（一作乘）羽翰。萬里之行豈足道，青天肅肅路漫漫。我聞君語生雄風，燕南冀北萬馬空。或授黄石書，且遇採藥翁。朝泛𧴖貊境，暮宿新秦中。古來英雄各如此，後人戚戚何其窮。我今亦將取侯印，移封更乞蓬萊宮。安能徒作老文士，天下健者獨董公。

池上寒月與客集宗遠園亭限如字

碧雲素月相躊蹰，九秋楚客神清虚。流烟娟娟臨廣除，高天飛霜獨愁予。幽潭不動寒有餘，枯林䆗窱光崎嶇。上有棲鳥下有魚，羣影淡艷傷哉疎。命客爲我停望舒，既醉且攬雙成袪。竦身凌兢高涼居，何以贈之璠與璵，今我不樂將焉如。

春寒曲

曉萼籠烟愁暈薄，小院青苔寒漠漠。搖紅斗帳眠香姬，幽雨如花向風落。浪鶯啼溼相思樹，玉蟾鏡冷臙脂暮。草心欲碧涼颸吹，朱樓遙對傷心路。屏風曲曲黄金徽，雲容嬌凍凝薔薇。添偷鸞帶腰肢束，沈檀銀鴨試春衣。

春煖曲

鸂鶒沙頭弄晴態，高枝烘日遙相對。淺莎酣碧玉輪歸，絲鞭搖曳東風碎。長郊金縷烟無主，飛花茫茫啼杜宇。嬾卸單衫杏子黄，繡户酒紅初罷舞。羅幕亭亭日正中，蜂翻鶯語近簾櫳。慵起枕痕射窗影，無數美人春夢空。

花朝大風

柳絲欲長梅欲落，蜂語紛紛上樓閣。嬌娃睡起憑雕欄，搖盪春波弄金雀。鈴音碎動參差風，花竿倒折莓苔紅。羲和高蹄雲外没，金縷翠羽搖藍空。十二樓前吹不足，輕沙獵獵寒鱗玉。飄零蝶粉依妝臺，一夜露香初翦緑。裁綃畫作星辰旗，植護西園桃李枝。願保紅顔豔仙籍，狂風妒雨知爲誰。

寒食雨郊行

年年二月烟雨時，遊人芳草多傷離。即今桃花久欲放，十日春風吹不知。幽麗紛紛野中暮，欲往從之心孔悲。棠梨飛紅鷓鴣去，平郊澹蕩無常姿。柳絲含雨灑荒墓，神女廟前捲靈旗。雄心半耗江南春，春花春雨愁殺人。明年此時燕臺上，十三陵下風鱗鱗。會當竦劍侍天闕，柔情無數不敢陳。

薔薇篇

春風滿庭花影深，輕枝秀葉棲青禽。搖曳巧弄朝光初，架覆碧潭香陰陰。園鳥枝頭聲日變，輕雲搖搖閉深院。暈檀新惹楊花肥，黄心欲就飛蛾扇。吳姬杏子輕衫嬌，鴉翎玄鬢雙步搖。偷將纖指嘗紅露，折得含苞籠絳綃。綺樓障緑春方暮，數莖横絶傷心路。猶能獨夜對芳菲，更有黄昏池上雨。

大樹行同舒章贈子美

孤庭文杏青峩峩，長風萬里雲流波。蛟皮石裂百餘尺，滿堂深緑衣藤蘿。上影高寒陷白日，中柯窈窕封纖阿。落花飄葉神靈怒，風雨之夜哀聲多。疑有離鸞叫蒼兕，似聞山鬼揮玄戈。深根北結碧松石，遠條南拂青桐柯。千年古樹足炫怪，獨坐往往來嘯歌。君家賓客多壯士，日暮酒酣碧窗裏。有時徘徊古臺上，叱詫正直徒爲爾。高棲俊鶻如愁胡，雄心歷歷悲風起。倚樹歎息天東垂，扶桑小枝今在此。

收登行

瑯琊臺上烽火明，官軍已得登州城。羣公戮力時既久，天子神武斷乃成。波濤應責横海使，清蕩可撤關門兵。豺狼在野穴已塞，雖有牙角難縱横。去年賊將方圍萊，東海漠漠雲氣哀。謀臣畏事議姑息，賊徒章奏多戲詼。宮中聖人怒不測，黄紙夜半閶闔開。懦將紛紛向西市，徵兵天下如風雷。長圍百里斷樵汲，城頭四望皆塵埃。遼人苦戰爲賊守，土人被驅少身手。帳前歌舞皆媌娥，女牆持兵到健婦。漫言支粟可三年，天亡一夜成稂莠。黄金雖多不可食，剔屠老穉充牛酒。火龍飛攫睥睨穿，衝車百道何連綿。□騎馳驅牟子國，逆徒宵遁楊樓船。滄海不曾走侯景，田横入島頭已懸。書生未解執長戟，飛章走檄能翩翩。欲列豐碑序盛德，歸功獻捷慚中涓。

贈文湛持先生

具區何浩浩，胥臺何峩峩。自然有大隱，嘯傲凌天河。憶昔先皇調笙竽，二十二人當中趨。公時對策置第一，英雄動色皆大呼。會言昇平在咫尺，誰知直道多憂虞。一朝九關捍雲雨，鳳凰不得棲高梧。已後諸公入三省，復先諸公歸五湖。雄虺眈眈盡賢哲，公也安枕神所扶。今皇一手撥烟霧，左歌嘉魚右朱鷺。侍從還須屬正臣，尺書夜到横塘路。翦棘鋤奸自天植，赤鵷高秋見毛羽。明夷之初明未融，長人障日扶桑東。緑章排雲到閶闔，妖狐尚坐瑤華宮。吳江瀜瀜盛蘭蕙，使節南歸復容裔。文園稱病避寵年，東山臥爲蒼生計。禁苑鶯花使屢催，吳中泉石心猶繫。去年晤公澄江秋，笑指西北浮雲流。今年謁公碧城裏，池館歷歷聞清謳。簾櫳日薄映巖樹，翰墨高寒照縑素。飲公旨酒樂未央，眼中之事亦無數。我亦生來絳灌嗔，爲山爲嶽何如人。

送偉男應試金陵

吾黨作賦才，生平徐與李。顧郎突兀勢莫當，瑰麗直與張衡比。一賦南巡漢武皇，眼中歷歷千餘里。非無故交楊得意，羞作詞臣拜天子。憶得昨歲南皮遊，建安七子相唱酬。峥嶸凌厲氣不一，就中稱爾多風流。君才若雷雨，杳冥而颼飂。龍螭吟深穴，虎豹騰高秋。我爲怪之不敢問，咫尺若見精靈愁。君今辭我去，悽惻横道周。鳳凰翻然谷水陽，行遊帝鄉日月旁。擊桂楫，採明璫。登木末，浮蓮塘。笑傲鍾山巔，下視江水心茫茫。無論南朝四十帝，我家西京王氣長。欲借君才爲黼黻，當年狎客無文章。秋風瑟瑟黄雲堆，我亦振駕燕昭臺。望君就徵會稽守，承明對策皆奇才。更願關東掃羣盜，渭橋北望呼韓來。從上東封侍簪筆，勒功頌德天門開。

彷彿行

廣陵小女隨烟霧，環珮踏雲向東度。星光掩抑花參差，頽緑嫣紅對秋雨。窈碧凝眸孤影通，啼魂無語黄昏路。畫圖不到春風前，夜夜傷心泣縑素。幽泉香氣日應薄，我曾灑酒松間墓。悲情遙斷草連天，杳冥神靈渺難遇。天下何人劇可憐，譜將幽恨入管絃。羅屏美人善惆悵，妙學此曲雙嬋娟。一聲宛轉盡生死，啾啾麗魄來當筵。雲髪眼波光影碎，我欲從之然不然。忽如移我孤山下，咫尺風雨清秋天。昔人何年在黄土，丹青雖好猶棄捐。解識相思古來少，此情久斷君何傳。傳神豈獨邯鄲步，攝魂反恐遙相妒。不須重見李夫人，劉郎空自愁無數。

秋潭曲（偕燕又、讓木、楊姬集西潭舟中作）

鱗鱗西潭吹素波，明雲織夜紅紋多。涼雨牽絲向空緑，湖光頽澹寒青蛾。暝香溼度樓船暮，擬入圓蟾泛烟霧。銀燈照水龍欲愁，傾杯不灑人間路。美人嬌對參差風，斜抱秋心江影中。一幅五銖弄平碧，赤鯉撥剌芙蓉東。摘取霞文裁鳳紙，春蠶小字投秋水。瑤瑟湘娥鏡裏聲，同心夜夜巢蓮子。

少將行

平營十里春風路，錦旗牙帳連烟樹。黄鬚奚奴控青驪，鐵葉金錢向官渡。五營畫戟青茫茫，龍幡虎纛雲霞牆。高臺繡幄團紅玉，曉韱晝角聲蒼涼。河陽小將綾紋紫，珊瑚輭鞭佩朱鯉。二十五騎嘶向風，陣後芊綿驕射雉。將軍初拜冠軍侯，帳前愛將雙吳鉤。昨夜獨身砍妖壘，歌姬送酒彈箜篌。酒酣便賜金鑿落，更乞青娥歸鳳幕。五鼓拔營星月寒，香衾草草嬌情薄。

今年行

今年漢帝思賢良，制詔郡國求圭璋。大江以南古會稽，誰其作者多文章。老若公孫還牧豕，少如終童歸治裝。治安不識絳與灌，天人僅相江都王。經明行脩竈下養，秀才異等貲爲郎。天漏奎壁女媧死，腐鼠滿眼飢鳳凰。且憂文武道將盡，百年嫫母長專房。楚江蘭芷盡廢放，我獨何爲遊帝鄉。丞相不復開東閣，更有中貴持短長。跼蹐短轅下，出無車，衣無裳，胡不笑傲凌蒼茫。君不見東方生，大隱在朝市。漢庭公卿咸得人，吾曹歷落恢諧耳。廉如鮑叔飢欲死，可爲天子大臣矣。

予偕讓木北行矣離情壯懷百端雜出詩以志慨

高秋九月露爲霜，翻然黄鵠雙翱翔。雲途窈窕星蒼茫，下有江水清淮長。嗟予遠行涉冀方，嵯峨宮闕高神鄉。良朋徘徊望河梁，美人贈我酒滿觴。欲行不行結中腸，何年解佩酬明璫。高文陸離吐鳳凰，江南羣秀誰芬芳。河干薄暮吹紅裳，紉以芍藥羞青棠。何爲棄此永不忘，日月逝矣心飛揚。旌旗交横莽大荒，聖人勞勞在未央。欲持中誠依末光，不然奮身擊胡羌。勒功金石何輝光，我其行也無彷徨，感君意氣成文章。

獻馬行

今年春，見秦馬八獻闕下，追思其神駿得在天厩，遂感而賦也。
黄鬚奚奴錦袖紅，手牽八駿來關中。閶闔門前日杲杲，颯然尾鬣生迴風。銀鞍玉勒金絲繩，龍文鳳臆雙翔鴻。意態閒閒（一作驕矜）若嫵媚，心懷超軼萬里空。引入能教至尊羡，圉人中使誇飛電。詔錫嘉名内厩開，五花從此無人見。太液池中泉水香，萬歲山南草葱蒨。春遊齊駕紫雲車，秋射分弸大羽箭。君不見莊涼萬騎雲錦重，昔時繡帶皆當胸。此來夢斷洮河雪，雖有同種難相從。世上紛紛盡凡馬，一入天厩成真龍。追風逐影古來有，大宛渥洼君知否。千金買骨事已非，羞道騏驎落人後。吾皇有意凌八極，爲爾西馳見王母。

劍術行

西風蕭條吹渭水，咸陽日暮黄雲起。遠村燈火桑葉飛，解鞍下馬星光裏。老翁猿臂鬚眉蒼，紫襥黑衣慘緑裳。舞捲高原一長嘯，風烟哀澹天荒涼。雙蛇白尾各騰上，雷霆夾鬭神飛揚。松柏紛紛葉欲下，紅霞出霧開清光。神靈變化從何始，少年曾事嬋娟子。天女手授石室中，靈篆玄文百餘字。採鍊日月收精輝，左蹲蒼龍右青兕。七七之期合神度，窈然滅影向天倚。劍成只在虚無間，驅風馳景千餘里。常居少室三花巖，幾度洛陽五都市。聞言把袖意已傾，生平我亦能峥嶸。九關虎豹日無賴，天下壯夫皆不平。借君龍文志一決，深山大澤爲我行。老翁笑汝何太愚，此曹天命難力爭。報仇雪恥非我事，逍遙人世歸蓬瀛。竦身遙望暮光滅，門外寒深三尺雪。

射蛟歌

武皇南狩浮潯陽，樓船雜沓雲錦張。圖形璀錯水獸翔，欲驚波浪開龍堂。昆明甲士鼉鼓揚，玄戈青幟何輝煌。刺舷蕩槳黄頭郎，虎毛犀甲文錦裝。乘流直下浩茫茫，風雲哀澹簫管涼。深潭極浦鬼物藏，騎魚江妾拖紅裳。鉤蛇𩣡馬紛騰驤，中有妖蛟白頸長。腥風十丈赤日黄，蜿蜒噴沫首尾昂。佽飛壯士拔魚腸，欲擲不擲心彷徨。天子神靈不可當，烏號夏服穿中央。雲奔波沸鱗甲創，口吹毒霧昏横塘。漂血亂梗身體僵，鉤牽屠割三車箱。宰夫五味調芬芳，侍臣大酺共舉觴。不數神禹龍在旁，何況魚眼摧秦皇。元封五年漢道昌，手獲異物神所將。天符地寶趨盛王，南有馴雉西白狼。

鳳頭行（和李子作也）

吾聞鳳凰翔千仞，何時見厄能摧傷。錦翹繡翮今安在，空餘冠咮無輝光。市人投錢始一看，或云此物真荒唐。老胡叉手當風立，自言本自西方入。將雛欲宿崑崙山，琅玕滿林招汝急。當年羌兒好身手，已飛一矢雲中及。是時神皇御宇初，玉門萬里通車書。願持此瑞獻天子，毛羽可飾黄金輿。有詔卻之不得上，從此流落人間居。五十年來轉零墮，金翠寂寞堪欷歔。咄嗟汝鳳何碌碌，網羅如天白日速。昔時一鳴霸天下，即今市井相徵逐。鳥雀羣飛不肯朝，梟鸞自此皆同族。德衰終發楚狂歎，翮鎩能逃中散戮。明堂阿閣待汝來，夷表荒陬豈堪宿。祖洲千載宜潛藏，行逢虞帝諧笙簧。

策勳府行

長安日暮塵蔽天，雕牆繡宇東華邊。只疑身在雲臺上，不爾家與椒房連。胡爲非勳復非故，凶閹干紀開旌旃。七年茫茫閉白日，惡名千載隨荒烟。憶昔先皇委神轡，一朝叢借中常侍。宮中阿父自縱横，海内清流日憔悴。五等重開畫戟門，千秋遍視丹書字。一家襁褓盡封侯，三事公卿稱下吏。豈獨驕矜竊大弓，已懷叵測窺神器。起第連雲横道周，徵材楚蜀黄金流。司空使者董木石，將作大匠來持籌。隙地能包沁水里，高軒直比望雲樓。秦人只識華陽君，漢家不數富平侯。衣冠望塵便先拜，一言歎息緹衣收。真人龍躍乾坤朗，紅霞閶闔排神仗。卓臍已照西京城，莽頭更懸滄海上。彎弓親自掃欃槍，鑄鼎猶思刊魍魎。事成各擬盟山河，事敗猶寬戮支黨。此輩至今滿天下，朱簾畫棟空塵莽。昨朝賜第鎮金書，日暮官家易銀榜。策勳之府胡爲乎，君王有意平匈奴。爵以上公賞十萬，歸來朝請宅一區。男兒富貴不足道，何時獨身取單于。生平切齒亂賊輩，還君甲第歸五湖。

白靴校尉行

宣武門邊塵漠漠，繡轂雕鞍日相索。誰何校尉走復來，矯如飢鶻凌風作。虎毛盤項豪豬靴，自言曾入金吾幕。逢人不肯道名姓，片紙探來能坐縛。關東仕子思早遷，走馬下交百萬錢。一朝失策圍邸第，貴人尚醉侯家筵。歸來受賞增意氣，鳴鑼打鼓宮門前。嗚呼！男兒致身何自苦，翻令此曹成肺腑。萬事瓦裂豈足憐，至今呼吸生風雨。

望下邳作

我今不樂魯宋間，東望躑躅凋朱顔。眼中高山與大水，古來英雄幾人死。龍騰虎嘯勢莫當，誰知芒碭雲飛揚。君不見項王生長下邳者，黄石卻授張子房。

與客登任城太白酒樓歌

我來中原凡幾日，浩蕩縱飲多離憂。眼中狂客竟何限，攜我任城城上樓。平野洸濟直，朔風海岱秋。落日滿天地，黄河當中流。齊城十二魯東門，杳然烟樹無時收。離離羣鶴叫河漢，欲躡元氣登浮丘。秦皇漢武意如此，時來海上朝諸侯。招之不肯下，悵望東瀛州。而我胡爲見羽翼，眉宇横分青冥色。古來歷落吾輩人，風車雲馬知何極。即如此樓樓中人，星辰已没徒悽惻。憶昔全盛開元中，天下詞客多雄風。賀監猖狂綬尚墨，李侯跌宕錦欲紅。相從汗漫老賓客，把袖一傾天西東。濟西小伎白玉巵，當筵唱盡丹丘翁。珊瑚欲折瑤甕倒，遂令此樓突兀千秋空。一自人歸鑑湖雨，李猶躑躅巫黔路。青門祖餞事已非，夜郎流謫年垂暮。無論二公黄土哉，開元天子驪山露。華清宮中生草萊，興慶池頭足烟霧。當年美人人不見，至今惟愛沈香句。海水栽桑去復迴，欲寄精靈與詞賦。今我太息城南隅，蒼茫四顧胡爲乎。棄繻入關應明詔，燕市如澠不敢沽。且爲君王東擊胡，歸來賦詩殿上爲歡娛。登斯樓也傾百壺，辭官學道無踟蹰。吁嗟二公皆吾徒！

霜月行（作於魏郡清淵，三首）

銀灣夜凍無波瀾，澄天如玉飛青鸞。霜月漫漫浸空碧，疎星當照江南寒。我思江南在雲端，紅文緑綺清夜闌。鴛鴦在枕凰在被，呼之不起生羽翰。蠟燭啼心半明滅，滿庭涼影衣裳單。爲君彈渌水，爲君歌路難。促節不成調，一往摧心肝。清光自逐遼海月，夢中環珮行珊珊。

其二
青女吹華飛向天，素娥落影涼風邊。冷魂千里翠欲斷，玉衣不敢當嬋娟。九關凍絶相思路，瓊樓幽素依紅綿。起吹鳳管寄燕然，三十六簧寒可憐。啼鴻一曲雲無數，真珠小字成都箋。羅屏遙遙隔江浦，書成再拜焚燈前。燈已滅，書不傳。莫使星河知我意，化將煙海沈嬌眠。

其三
美人贈我雙螭鏡，云是明月留清心。寒光一段去時影，可憐化作霜華深。持鏡索影不可見，當霜望月多哀音。紅綃滿川龍女寤，買之不惜雙南金。温香沈沈若烟霧，裁霜翦月成寒衾。衾寒猶自可，夢寒情不禁。離鸞别鳳萬餘里，風車雲馬來相尋。愁魂荒迷更零亂，使我沈吟常至今。

長安夜歸曲

星燈遙遙雙鳳遲，銀河金闕烟迷離。銅籌傳警宮門下，落日驚鴉兩不知。走馬宵寒九塵陌，緑袖紅裝羽林客。鸞篦蟾鏡曉留人，御溝一夜冰紋白。羲和欲馭鳴天雞，時鐘斷續黄姑低。朱户曈曨滿春夢，北駝南象馳東西。

寒夜行兼憶舒章

紛紛漢月落長安，長安城中焚麝蘭。掩扉假寐復太息，起唱客子衣裳單。九衢河影穿遙夕，殘雪猶銜關塞白。鼓角城頭蘆葉秋，銅龍門外金吾客。侯家沈宴重氍毹，紫駝赤鯉來行廚。後帳潛歌青玉案，西池夜凍黄金鳧。帝京行樂知無數，誰令寂寞同朝暮。荆卿期客天上來，昭王買駿人間路。頗思歸擁春風眠，十三雁柱秦筝前。李郎才子五湖長，此時獨步江東年。

孟津行

孟津渡頭雪盈尺，洛陽城北風吹石。青巾白馬當中流，南向彎弓聲嘖嘖。小旗大槍飛上天，中原官吏皆無策。洛陽女兒休洗紅，野火焚輪滿山赤。昔時山川主盜家，椎牛沽酒迎豪客。傳聞澠池已流血，楊僕新關叩方迫。秦樹嵩雲慘淡間，河洛千秋帝王宅。官軍勇悍勢莫當，十道解圍應辟易。莫逐飛蛾徒繞空，歸來黄金常滿席。

癸酉長安除夕

歲云徂矣心内傷，我將擊鼓君鼓簧。日月不知落何處，令人引領道路長。去年此夕舊鄉縣，紅妝綺袖燈前見。梅花徹夜香雲開，柳條欲繫青絲纏。曾隨俠少鳳城阿，半擁寒星蔽春院。今年此夕長安中，拔劍起舞難爲雄。漢家宮闕煖如霧，獨有客子知淒風。椒盤獸炭皆異物，夢魂不來萬里空。吾家江東倍惆悵，天下干戈日南向。鶴馭曾無緱嶺遊，虎頭不見雲臺上。且酌旨酒銀筝前，汝曹富貴無愚賢。明朝曈曈報日出，我與公等俱壯年。

送李舒章遊新都

江南雲雨飛青鳧，李郎辭我遊新都。吳天遙遙碧水盡，愛汝手執紅珊瑚。吾聞黄山四千仞，削成不與西華殊。三十六峯滿蛇虎，藤蘿窈窕騰鼪鼯。雲爲舟兮風爲步，杳冥虚無莫回顧。沸泉丹砂絳拂天，黄帝容成昔相聚。芙蓉灼灼流神霞，千年鍊玉生毛羽。鳳吹鸞輈今有無，星漢蒼茫思一遇。烟霧與君相往還，夕嵐曉日揚朱顔。置身空濛若魂夢，雷霆在下難追攀。雨收半隱南康郡，月出若見匡廬山。此時哀樂不可問，歎我躑躅猶人間。

送楊扶羲入都授官

楊郎窈窕青雲客，射策歸來聲籍籍。思得百里稱自効，秋天驅馬長安陌。趙北燕南多早寒，關塞飛霜墮蒼碧。一朝尚書上除目，玉立春風拜交戟。君今作吏無逡巡，生平嶽嶽多嶙峋。利器未逢天下事，手板每對尋常人。丹墀青瑣亦已近，慎勿歎息愁風塵。中原格鬭難方作，東海布衣多不樂。爾曹功名上雲臺，吾輩文章置高閣。晨鐘初罷散朝歸，車馬殷塡照城郭。京洛故人倘相問，道予痛飲猶如昨。

寄懷吳來之大行

憶昔初辭春明門，吳卿掩涕爲一言。汝歸江海足浩蕩，我擁冠佩徒嬋媛。予云明時不易得，公等致身須努力。宮中聖人方宵衣，海内蒼生亦孔亟。況君沈敏多英風，前有文若後道沖。從容造膝斷幾事，剖别一掃雲霧空。别來萬里江南樹，五度寄書秋已暮。上言猛虎欲噬人，下言蝮蛇更當路。兩人念亂天下稀，漢家使者吳布衣。近來啓事大不道，目中久矣忘天威。公卿立身太草草，遠引超然苦不早。亂臣賊子何時無，吾曹百年共相保。

明秋曲

楚江娟娟媚遙夕，玉雁金鳧亂深碧。紅鯉撥剌丹楓飛，翠帶神娥江上宅。素波不動雕雲前，銀河啼鳥涼風天。雙槳美人向明鏡，空光襲鬢相鮮妍。綺樓照夜屏風曲，霜華欲洗芙蓉緑。蘭房白曉簫管停，羅帳輝輝弄寒玉。幽夢沈吟欲待誰，天塗寥廓星參差。須臾月墮香羅薄，雜英滿欄人不知。

雨中過李子園亭

邇來交遊何索莫，數月不登李生閣。三日雷雨秋暗天，咫尺疑有蛟龍作。張油忽踏西郊道，溪田漠漠丹楓落。與爾一臨池上樓，樓頭雲霧滄江流。芙蓉已殘尚哀媚，柳枝蒙茸黄欲浮。新詩滿笥一入手，欲乘黄鵠凌九州。風雨千尋不可渡，還來醉舞珊瑚鉤。豈徒騷賦凌三楚，海内英雄亦相許。時危往往長太息，夜半悲歌各私語。天下模楷有元禮，不畏彊禦稱仲舉。此言太奇豈可信，至今跼蹐如鼯鼠。低昂百代無所屈，鄉里小兒難共處。不見君家故將軍，飛揚跳盪何不羣。一朝家居正失勢，霸陵小尉若不聞。何況見辱市門吏，我家向説成安君。男兒嬋媛徒能文，何時奮策垂功勛。豈能忽使梟鸞分，誰云富貴如浮雲。

寄衣曲

吳蠶素絲絲入繭，吳姬手中金錯翦。可憐夜半銀釭微，起對明月縫征衣。停鍼添線不能語，手量心揣徒依稀。飛霜萬里陽關路，胡雁平沙雜征戍。巧將沈水透紅綿，香到君邊君莫誤。知君素愛芙蓉花，織成並蒂當胸斜。邊庭年少多輕薄，酒酣莫使他人誇。昨夜交河方合戰，官家敕使如飛電。蜀錦萬疋金麒麟，殷紅照耀軍中見。歸來繡帶五文章，此衣不御無輝光。願君還妾妾自藏，見之不覺淚沾裳。

華山劉鍊師欲刻道德經於老君洞口屬予書一章并贈以詩

道人本住毛女峯，十年常對青芙蓉。胡爲翻然歷塵世，手攜瓢笠辭蒼龍。嶽陽陰崖洞壑古，瓊笈琅函閉風雨。玄文欲勒五千言，海内書家亦無數。東山首列韓蒲州，撫寧魏國諸公侯（道人嘗稱此數公）。朝貴姓名滿襟袖，碑版共照華山秋。玄元皇帝昔度關，金支翠蓋雲斑斑。岳蓮窈窕秀千載，杳然紫氣何時還。君家茂陵嘗好道，靈壇祕宇張雲山。此事不資富貴力，脱屣萬乘難追攀。劉鍊師，能好奇，口稱關西全盛時。青柯高峯入雲漢，遙望涇渭何平夷。舊京宮闕遍烟霧，秦川如繡常若斯。八百年來王氣歇，即今盜賊紛流離。劉鍊師，弗妄語，汝歸結廬最深處。或騎虎豹隨精靈，仙人掌中舞玉女。他時禮嶽尋草堂，飯我黄精與白苣。

十月（三首）

十月慘淡雲不開，迴風捲葉凌江來，一鷹掣臂羣鴻哀。怪爾飛揚亦逞意，與客傞俄登古臺。

其二
長安豪華非吾土，城闕眈眈多猛虎，去冬寂寞江之浦。今年上書復不報，鶖鶬哀叫風吹雨。

其三
風高日出萬里霜，錦衣壯士鐵裲襠，長弓大箭開蒼茫。曹家兄弟亦不惡，呼鷹縱犬神揚揚。

贈河中韓别駕（相國介弟也）

韓侯磊落意態奇，少年走筆騰龍螭。王謝子弟不可見，袁楊門閥能相追。大劍高冠走燕趙，十年上書徒繞繞。已曾通籍賢良徵，頗覺風流卿相少。勉強折腰州郡間，懷章執板低朱顔。自言五十昏宦畢，飄然高臥中條山。君家門第聯臺閣，紫綬朱輪照城郭。驃騎常稱第五名，安道猶誇家弟樂。賦詩結客華筵開，秋深桑落盈金罍。有時獨騎款段馬，閒看黄河塞外來。

仲冬十二日湖上方暖夜二鼓呼小艇循兩堤並南山環湖而歸抵岸則雞三唱矣同遊者爲彭燕又張幼青諸君

吳天冬夜無風烟，寒湖千頃月可憐。羣峯黯靄眉黛老，一泓睡醒明鏡前。山館沈沈遙暗碧，呼艇乘流竟安適。裊窕空濛恣所如，清光白露憑虚客。四坐無言酒不辭，燈移岸轉穿雲石。已驚鳧雁起寒洲，豈有魚龍動深宅。此時灩瀲月正明，長庚舒芒雲漢横。高林燈火南屏寺，戍樓鼓角錢塘城。夜久天深靜莫測，星辰歷落隨人行。花港柳堤皆寂寞，水遠山長動魂魄。鄂君湖上影融融，帝女湘中飛綽綽。二客酣歌如有神，燭龍已駕排銀閣。城烏吚喔棲寒枝，人生哀樂各有期。何年不見越谿女，攜手西陵明月時。

甲戌除夕

男兒致身須棨戟，何事縱横弄文籍。十載常爲徒步人，去年猶作長安客。長安景物宜春風，御溝冰薄光瀜瀜。西苑蒲萄輕霧裏，南宮楊柳曉烟中。此夜銀虬雜鼉鼓，酒酣星宿羅門户。千官已賀鳳凰城，吾輩猶看鸜鵒舞。炙牛點酪冰盤陳，是時頗憶江南春。比來高臥谷水上，寂寥歲月空嶙峋。讀書射獵徒爲爾，何況飯牛還牧豕。惟應與客乘輕舟，單衫紅袖春江水。

陳忠裕公全集卷十一

七言古詩二

早春初晴

今朝春態劇可憐，輕雲窈窕來風前。繡閣梅花墮緑玉，牙牀枕角開紅綿。宿雨猶含蘭葉紫，已多陌上繁華子。可能齊出鳳樓人，同時走馬鶯聲裏。茂陵才人獨焚香，魚箋麗錦成文章。空有蛾眉閉深院，不若盈盈嬌路旁。

陽春歌（和舒章）

東風習習垂楊裏，芳草如雲吹不起。雙鬟拾翠鬭紅妝，羣鳥銜花過緑水。日照青樓午夢長，鳳釵自落黄金牀。桃枝柳枝入明鏡，臨窗極望心茫茫。陌頭年少多惆悵，遙見妝樓一相向。苑牆寂寞乳鳩啼，簾外春光空萬狀。

櫻桃篇

美人曉帳開紅霞，山樓閣道春風斜。緑水初搖楊柳葉，石屏時拂櫻桃花。淡灩籠烟寒白日，柔條叢萼相交加。有時飛入玉窗裏，春夢方長人不起。芳草閒庭蝶正黄，瓊甃小院蘭猶紫。茫茫珠露翦輕紅，裝成自擲湘文水。棠梨宮中日暖時，龍旗鳳輦紛流離。低枝隱映入纖手，時親蟬鬢無人知。赬玉盤承紅靺鞨，翔麟飛鞚行參差。即今寂寞香雲度，墮粉搖英春草路。麗魄應悲夜雨天，幽人愁倚東風樹。珊瑚磊落幾時多，恐有流鶯含已暮。

春日風雨浹旬

城南十日雨，堦下生青苔。梅花溼如霧，東風吹不開。落紅滿江曲，蒿藍春水緑。黄鶯醒尚啼，白鷺飛還浴。幽雨沈沈麗景殘，浮雲入坐羅衣寒。翠竹迷離日欲暮，孤亭黯靄憑欄干。芳草風流寒食路，無限青驄楊柳樹。遙望海棠紅滿枝，可憐難向前溪渡。

觀楊龍友射歌

平原杲杲日正中，微風晝動旌旗紅。良家少年好身手，一一欲墮雙飛鴻。楊侯起彎三石弓，周旋閒雅神融融。徐抽夏服已不見，九枝中處皆相同。電掃星流輕一擲，看罷千人皆辟易。侯也今爲儒者師，生平自許文章伯。長鎗大箭古來有，羞與諸生弄文籍。祕枕無人閲素書，絳帳有時留劍客。自言本系出黔陽，少小飛騰勢莫當。錦衣繡帶紫騮馬，左馳右射開蒼茫。蠻家女兒笑不止，夜郎酋長驚如狂。皆言三十佩侯印，天南掌大難翱翔。自此縱横十餘載，漸向中原交吾輩。年年獻策不見收，幾回欲擊珊瑚碎。慷慨聊從俠少遊，滑稽戲作師儒態。時從小隊出城南，悲歌不禁雄心在。鄴西弓馬事已非，藍田射獵今應再。君家兒郎亦太奇，終軍賈誼能同時。大兒矯捷不可羈，手持繁弱東西馳。小兒神貌殊可喜，開弓躍馬來遲遲。海内風塵今若此，英雄歎息徒相視。可憐兒戲棘門軍，忍使神州盡蛇豕。安得借君大羽箭，北掃王庭南越嶲。樓船將軍安足比，功名又在君家矣。

偉南築居遠郊鮮入城市近聞其事釋氏甚謹作詩問之

顧生奕奕神如玉，忽然築室清江曲。牀頭經卷錦帶紅，門外漁舟芳草緑。夏雲縱横白日閒，恣心緩步何時還。豈是幼安默遼海，不然光禄棲東山。自從沈冥耽幽趣，城中故人隔烟霧。室邇空嗟正渺然，惆悵塵容幾回顧。更聞理外事無心，披襟解帶相追尋。玄言不數衛叔寶，講議時誇支道林。比來萬事皆不有，何故賦詩滿人口。室中未免周顒妻，座上曾無阮家酒。昔時有意懷蒼生，高言慷慨談澄清。我求千户不可得，羡君大志何峥嶸。

苑馬行（安定二苑馬爲賊所掠也）

君不見隴山南望朝那地，牧苑連綿二十四。大澤香泉淺更流，平坡豐草寒猶翠。使者常因索駿來，番人幾歲龍駒至。漫説如雲天厩同，錦帶青絲三萬騎。常聞漢將欲誅胡，悲鳴颯颯風雲際。自賊之反繇三秦，涇原渭北多烟塵。潼關楚塞日搖蕩，飄然西至如無人。突入同川長樂監，紛紛坐奪真麒麟。圉人牧師不敢動，飛騰倏忽穩稱身。龍種東來應辟易，誤逐豺狼輕一擲。印毛尚帶官馬字，矯首猶思惠養澤。征西幕府旗暗天，六監驊騮顧相惜。何時乘夜走官軍，明年春草咸陽陌。

立秋後一日題採蓮圖

渌水芙蓉塘，青絲木蘭楫。誰人解蕩舟，湘妃與江妾。夜來秋氣澄天河，越谿新添三尺波。倒瀉生綃傾不足，碧空宛轉雙青娥。今朝輕風拂未動，昨宵已似聞清歌。雜港繁花日初吐，紅裳濛濛隔霧雨。橈邊屬玉不肯飛，翠翹時落横塘浦。圖中美人劇可憐，年年玉貌蓮花鮮。花殘女伴各散去，有時獨立秋風前。何得鉛粉一朝盡，空光白露寒嬋娟。我家五湖東百里，紅霞滿江吹不起。素舸雲中月墮時，枉渚香風出蘭芷。借問莫愁能共載，可便移家入畫裏。

秋夜

秋雲偃蹇明雙扉，城頭撃柝風吹衣。倚袖顧影燈欲滅，四隅切切蟲聲微。碧梧當黄不相待，風禽高唳横天歸。雲端月明向人墮，娟娟玉露凝清暉。堦前細草泣幽麗，落英霜葉相因依。青娥迢遙隔河漢，孤鴻爲爾東南飛。

代州行

雲中飛將久不作，代州歲歲胡塵惡。去年虜兵驕未歸，漁陽突騎何蕭索。今年雁門箭滿眼，更守三關備京洛。漢軍大呼斬一級，捷書夜奏麒麟閣。金甖酒多不肯飲，上馬紅顔飛綽綽。吾聞匈奴兵，西接白龍堆。此行欲窺漢強弱，先分别部從中來。小隊已令飽颺去，犁庭絶漠何人哉。不知英雄在草澤，時危往往成奇才。安得一見衛與霍，攜手同上單于臺。

乙亥除夕

憶昔兒童問除夕，百子屏風坐相索。西鄰羯鼓正參差，小苑梅花強攀摘。華年一去不可留，依舊春風過東陌。每作尋常一布衣，坐看衰亂無長策。今年惆悵倍莫當，俯仰蕭條心内傷。親交賦愴陸内史，知己人無虞仲翔。桃根渺渺江波隔，金瓠茫茫原草長。人生忘情苦不早，羲皇以來迹如掃。惟有旂常照千載，不爾文章亦難老。峥嶸盛年能幾時，努力榮名以爲寶。不見古人吐握忙，今人日月何草草。

寒食行

江城桃李月，春風花亂飛。空濛度寒食，紅翠展芳菲。郊原漠漠涵平緑，柳雲如夢金塘曲。遠林宿雨壓棠梨，水底明霞浮屬玉。開簾悄望悉不眠，流鶯已落朱欄前。天際青葱障白日，迷離偃蹇搖蒼烟。此時美人横繡閣，幽怨鳴箏看花藥。碧玉新妝倦復鬆，丹珠小帳香逾薄。鞦韆弱影鬭垂楊，輕颸飄蕩吹紅裳。牆外紫騮驕不去，回頭拾得金鳳凰。

壽李若鶴年丈舒章尊人也

玄元皇帝乘雲還，仙根散漫留人間。太原真人已寂寞，隴西才子猶追攀。幾葉公爲廟廊器，登朝十載不得意。萬言伏闕難公卿，一語論兵忤驃騎。貴人矜大難與謀，公亦歸臥横雲秋。鑿泉小壑通蛟館，築室層巖問玉樓。春風搖蕩烟霞路，輕衫畫舫無朝暮。盧女能彈偕隱歌，客兒自寫山居賦。即今五月嶽降期，芙蓉菖歜花發池。已圖戴勝屏六曲，復見鳳凰蠟九枝。令子結交滿東海，意氣縱横擅文采。坐中有客如鄒枚，年年與爾銘畏壘。

送李舒章省試之金陵

隴西李生氣莫當，心雄志大神揚揚。數年屏居谷水上，三十始登京尹堂。憶昔鄉里八九人，同時恣意成文章。海内聲名忝陳李，伊予弱翮難雁行。歎君深沈廟廊器，霜鍔輝輝未嘗試。風勁高鶱識皁雕，時危下坂須良驥。男兒何必早致身，正復難忘天下事。天子常思度外人，公卿最厭澄清志。送君西上心悄然，舊京雲樹秋風前。淮壖烟露白荒草，鄂渚旌旗紅照天。古來往往徒步士，一朝得策稱高賢。不須置酒新亭座，惆悵中原烽火邊。

送宋轅文應試金陵

月明素舸微風起，香草江雲一千里。花簟連心臥楚烟，輕羅半臂涼秋水。少年才子正芳菲，鳳膠麟角世應希。幼敏能誇劉孝綽，詩篇不減謝玄暉。君行幾日秦淮渡，畫舫盈盈雜烟雨。玉樹常沈廢井前，朱樓更起寒塘路。操筆飛英縱所如，六季文章體更疎。已成希逸東封頌，復上元長北伐書。長干女兒思一見，競寫新詩自矜眩。莫聽清溪宛轉歌，奪君手中白團扇。

丙子九日雨中同客讌集鄰汝樓（二首）

雨冥冥，雲浮浮，青楓黄梧相對愁。胡雁南飛日以急，落木千里傷哉秋。衆芳滿眼不忍醉，蕭條日月徒離憂。古來異人亦公等，昔何智勇今無謀。方見燕雀笑黄鵠，安能乘風凌九州。深山大澤有神物，金堂玉闕皆庸流。飲君酒，登君樓。十年所遇多故物，歲云暮矣安所求。坐中有客善長歎，與爾擊筑彈蒯緱，贈爾明月雙吳鉤。

其二
去年九日登胥臺，澄江組練雲徘徊。皖城烽火夜不息，艅艎萬艘從東來。今年九日醉鄉里，菊蕊茱房滿堂是。傳聞虜騎尚雲屯，官軍自斷瀛洲水。回首橋山清路塵，畫戟罘罳射胡矢。嗚呼禍亂誰所爲，此曹飽食安能知。欲往從之阻雲霧，可憐寂寞英雄姿。空餘一身常矯矯，何日風塵濟時了。置酒當令饗萬人，登高應見中原小。桓家博徒非吾事，龍山賓客古來少。

計偕之役尚木先行歌以送之

孟冬十月天高涼，黄雲動地山蒼蒼。離哉鴻雁滿川澤，送君先驅遊帝鄉。帝鄉宮殿三十六，中有雙闕金鳳凰。聖人垂衣想廉李，公卿緩帶歌虞唐。今年胡雛射漢月，豺狼飲馬長城窟。桑乾洪波吹血腥，太行山前多白骨。遼西健兒相顧盼，手彎雕弧嘿不發。自古時危須異人，千官飽飯何時歇。歎君沖鍊智有餘，心雄意廣神舒徐。小年縱横任裘馬，長來折節耽詩書。即今共推管樂輩，有時相看還嘻嘘。人生有才應自祕，忍視王路常崎嶇。勸君攬轡長安道，華陽之館空文藻。無論射策開金門，但得乘時寫懷抱。海東黠胡不足摧，山南羣盜豈難掃。我亦追隨來玉京，把酒燕市人峥嶸。海内豪賢若膠漆，長驅遠駕千里行。澄清天下屬吾等，君當請劍予請纓。

南海子

京城以南三海子，元人舊時校獵場。我朝因之講武事，周垣百里中蒼茫。清泉繚繞草深細，高臺突兀雲飛揚。惟聞兔走復鹿觸，妖狐特立如人長。武皇翻然匹馬出，四家子弟奔騰至。錦衣自臂海東青，紅妝齊上飛黄騎。大者截熊小獻豜，毛羽紛紛風滿地。百年老麋親射得，金牌尚帶永樂字。三軍大饗按鷹臺，圍坐敕教無謝賜。即今主上憂時艱，遊畋不復開天顔。皁雕已放韓盧死，苑牆離離白日閒。何況國家禁樵採，北抵居庸西盡山。廣成棄地既相假，上林果實復見頒。高柔諫草可焚卻，揚雄賦就難追攀。九成格氣懷夷蠻，郊有樂獸名般般。

觀石鼓歌

七雄紛紛赴秦火，三代法物皆流離。商戈夏鼎僅摹畫，軒皇蒼頡空爾爲。此石千載字不滅，黯澹錯落星文垂。左拏右攫盤龍螭，鵷雛交啄琅玕枝。塵黄蘚碧雷雨破，形奇句仄精靈知。雖遭剥蝕見大雅，霜枯石割蛟蜃皮。周王神聖起中葉，北逐玁狁南平夷。諸侯大會岐山下，申甫方召相追隨。旌旗如雲暗山谷，搏熊殪兕東西馳。執珪載弁受朝賀，從官拜上銘功辭。臣籀稽首勒此鼓，刻琢金石何淋漓。變幻參差駕蟲鳥，豈徒兒子觀邕斯。赤鳥已灰黑帝起，陳倉豐草交嶔欹。元和文人善歌咏，大觀帝者能好奇。幾罹兵厄神所護，留此聖代彰威儀。成均峩峩廟奕奕，誰其坐者我孔師。上列典謨映奎壁，下陳磊落輝尾箕。諸生捃摭示詭博，腐儒淺陋徒驚疑。天球赤刀不可見，周官禮樂恒在兹。我行釋菜謁宣聖，徙倚松柏窺簷榱。摩挲十鼓三歎息，摹搨數紙當宗彝。我皇今日中興主，歌鴻仰漢常嗟咨。前歲臨雍訪治道，親見此碣同穹碑。延招奇俊整天紐，當令海内無瘡痍。已觀王會畫白鹿，復聞嵩華生神芝。小臣載拜頌明德，敢繼常武登聲詩。

皁鵰行

燕山之北遼海東，朔雲晝暗冰崖通。皁鵰竦翼胡沙中，飄颻萬里凌天風。大如車輪飛唳空，壯士仰面彎雕弓。獵師羅網來榛叢，一時掩捕何其工。依人誰見正馴伏，食肉豈必無英雄。侯家錦石高臺上，獨立凝思迥相向。鐵爪金眸終日閒，丰姿緊疾神清壯。意氣常令天地寬，愁心每識風雲狀。王孫夜獵平原田，雙馬載之高比肩。赤霄杳冥忽不見，有時下擊低蒼天。修蛇十丈竟飽坼，黄羊野豕止一拳。草枯不屑下狐兔，空中何得容鷹鸇。故鄉茫茫只咫尺，一舉翻然輕六翮。嗚呼！此禽本是胡中客，非我族類終難役。

哀屬國

黑風東吹海水僵，胡兒十萬如雲翔。平壤城頭烏喔喔，橐駝滿野塵飛揚。李氏君臣哭廟走，馬蹄凍折相扶將。可憐江華不能到，錦衣王子悲彷徨。烽烟澒洞忘南北，層冰浩浩胡兵亟。七寶之鞭斷不行，斗大一城聊偃息。四面軍聲夜合圍，援師數道無顔色。高鼻番兒入坐中，鮮人閲書淚沾臆。但見須臾席捲歸，其中事秘那堪憶。神皇昔日威九垓，二十萬衆滄溟開。鯨鯢一掃等秋籜，銘功勒石何崔巍。此邦倚漢與天等，一朝都邑生蒿萊。雖然都邑生蒿萊，回首尚望天兵來。

高梁橋行（偕夏彝仲、錢仲馭遊賦）

西直門西春景殊，長堤十里多歡娛。玉泉東來清澈膚，欲流不流止躊蹰。殷紅溪草寒菰蒲，咫尺已自忘江湖。平原高風吹麥穗，柳烟翠暗張雲衢。内家矜束紅羅襦，從風婀娜揚流蘇。遨遊千騎誰最都，小侯戚里官金吾。就中數騎彎雕弧，黄門意氣無時無。昔從期門學刺虎，新分龍節領降胡。當天一笑墜六翮，眼前已失青驪駒。且登高臺立斯須，畿甸千里開神圖。夏子名譽聞東吳，錢郎相門真鳳雛。一朝彈冠事天子，長纓何計摧□□。矯首北望嗟崎嶇，諸陵烟樹神所扶。

遊鄭戚畹園亭

帝城西北春如霞，朱門晝静常飛花。二松亭亭引深翠，老槐屈曲隨風斜。藥欄藤架猶驚目，文窗稍暗無絲竹。主人罕出賓客稀，依然燕子巢君屋。昔時椒房勢灼天，黄金狗馬相蟬聯。沁水已傳新闢墅，鄠杜方聞更賜田。即今花木不足道，縣官猶給水衡錢。三十年來似飛電，牽牛自照長生殿。回首當時折檻人，諫草沈沈棄深院。顯皇燕翼真神靈，鴻鵠高飛絶青冥。瑤瑟殷勤倚歌舞，太阿手握端朝廷。此園寂寞自何日，幾度定陵陵草青。

寄郢中鄭澹石座師

我思鄭夫子，遠在漢江邊。素衣娟娟吹白雲，郢歌激楚蘭臺前。自此以南更千里，洞庭落木搖蒼烟。二妃虚無寒翠鈿，靈均祀鬼彈紅絃。至今秋深風雨外，有人夜抱芙蓉眠。我今在何許，縹緲羣帝鄉。開瑤闕，啓玉堂。飄華蓋，翳鳳凰。王母粲然迴一笑，雲霞滿殿皆芬芳。手持謫藉示上帝，欲追歲星歸大荒。女媧已往傾西北，借汝五色成文章。上天亦蕩蕩，下天亦茫茫。何來一仙伯，髪短而心長。自云帝弄臣，口吹雲霧移陰陽，靊霳屏翳嘗相將。人生江海足娛樂，何必定遊日月旁。鄭夫子，無迫蹙。楚酉山，吳林屋，其中有書佇深谷。紀事都在人皇前，唐虞以還皆碌碌。不知理亂心无憂，日披一卷教麋鹿。此事若成莫問天，扼腕燕市何足賢，荆歌高筑徒茫然。

孫新齋同年索詩壽其母龔太孺人聊成短章兼述今昔之遊也

去年臘月風大寒，江淮千里無波瀾。我隨估舟發揚子，湖水凍立連旌竿。孫郎家居邵伯埭，門前畫舫兼雕鞍。偶然識面遂痛飲，鼓吹間發傳盤餐。自云賢母甚明達，令子結納多交歡。汝客滿堂盡長者，仗劍莫歌行路難。今春射策南薰殿，御廚法酒陪恩醼。夜聽西清下玉簫，朝聞東省催銀箭。嗟我淹留臥茂陵，羡君駟馬歸淮甸。錦衣繡帶登高堂，壽母稱言莫矜炫。家慶雖隆日月長，國恩未假風雲便。斯言聖善世所希，遙進新辭佐春宴。甓社湖中明月珠，燭龍不夜常相見。

袁臨侯先生督學山右爲御史奏下獄晉人伏闕稱冤狀者數百人適御史以他事逮天子命轉公一官備兵武昌郡余作詩送之

袁公直節海内聞，論文三載高河汾。官廚烟冷太行雪，講壇樹拂中條雲。天子已虚九卿席，羣公薦奏何紛紜。誰其繡衣來綽綽，昔爲神羊今宋鵲。更化青蠅飛集人，梁獄黄塵白日薄。父老伏闕訟延壽，諸生脂車迎孟博。須臾迴光燭不難，讒者下吏公拜官。讒言可爲不可爲，一朝天定徒悲歡。近來海内多拂鬱，借公此事皆彈冠。山南漢北屯豺虎，鄂渚殷殷動鼙鼓。君王大度拔檻車，公其擊節臨江滸。不須秋月嘯高樓，早晚飛書慰明主。君不見魏尚張敞從赦來，功名磊落真奇才。

詠吳駿公太史邸中丁香花

幽欄曉凭紅霞卷，薇帳東風吹夢淺。龍綃六幅障明妝，紫玉嬋娟不堪翦。高枝歷亂搖輕烟，含愁願墮佳人前。結成鸞帶同心字，凝香夜煖雲鬟邊。宮漏沈沈鈴索偃，夾城飛花白日晚。流鶯自解惜芳菲，相將銜入宜春苑。

秋月篇

明月起天隅，輕雲飛漢水。初映朱門十二樓，俄通紫塞三千里。海上瓊蟾浴已過，天邊玉蓂葉還多。瑟瑟清風吹桂魄，沈沈碧落委金波。金波桂魄知何處，蘭葉蓮房滿香露。烏鵲橋成溼不飛，鴛鴦瓦凍光難度。綺閣纔分半榻輝，玉堦漸吐中庭樹。此日長安重狹斜，青絲聯騎晚相誇。置酒先過魏其宅，徵歌還到富平家。第宅連雲藏宿燕，樓臺如鏡起驚鴉。公子爭騎五花馬，美人偏坐六萌車。只有班姬經歲别，九秋紈扇西風發。長信堦前黄葉翻，層城宮裏玄蟬歇。屈戍霜濃門半開，轆轤水冷聲頻咽。漫下晶簾薄似雲，愁懸夜蛤光如月。城南少婦玉爲牀，可憐夫壻在遼陽。黄龍暮色沙無數，白雁秋來字幾行。將軍昨夜聞平虜，都尉今朝又護羌。玄菟城邊方入夢，臙脂山下更迴腸。願學浮雲生羽翼，願逐流星走南北。吹笳萬里盡邊聲，搗素三年迷雪色。織成文錦思縱横，裁得流黄淚沾臆。鎧前香燼玉爐寒，窗外烏啼金翦溼。玉鑪金翦夜漫漫，白草黄榆接漢關。紅顔朔氣經時落，青冢寒雲竟不還。篳篥淒清秋愈緊，琵琶哀怨夜雙彈。獨憶漢宮人寂寞，那堪胡地斗闌干。與君心期展歡燕，朝朝暮暮常相見。定遠弓彎太白高，徐（一作盧）家鏡破纖阿轉。空熨衣香白玉堂，空填寶飾黄金鈿。纖手愁翻銀甲長，青蛾斂坐冰綃卷。銀甲冰綃枕簟愁，低昂織女漢西流。天上風光終不夜，人間離别慣經秋。虚傳靈藥長生術，不見澄輝每夕留。只有今宵滿三五，清光應是共（一作到）涼州。

長相思

美人昔在春風前，嬌花欲語含輕烟。歡倚細腰欹繡枕，愁憑素手送哀絃。美人今在秋風裏，碧雲迢迢隔江水。寫盡紅霞不肯傳，紫鱗亦妒嬋娟子。勸君莫向夢中行，海天崎嶇最不平。縱使乘風到玉京，瓊樓羣仙口語輕。别時餘香在君袖，香若有情尚依舊。但令君心識故人，綺窗何必常相守。

當壚曲

迢迢芳草長安路，千里飛花繞春樹。紫騮爍電追東風，卻望朱樓驕一顧。胡姬綺繡鳳凰紋，酒濃如霧人如雲。玉鞭隔座爲君取，金盌銀缾手内分。白日銜山向何處，紅羅香滿不須去。春宵苦短君莫愁，此樹烏啼天未曙。

烏夜啼

邊城早閉烏欲棲，朔風吹角行人迷。此時無鐙掩羅幔，珊瑚鉤落敲銀蒜。子夜月明莫更啼，夢到金微路將半。

上巳行

春堤十里曉雲生，春江一曲暮潮平。紅蘭緑芷遙相對，油壁青驄次第行。洛水橋邊閉春殿，碧山翠靄迴芳甸。陌上綺羅人若雲，城隅桃李花如霰。少年躍馬珊瑚鞭，道逢落花驕不前。已教步障圍烟霧，更取東風送管絃。垂柳無人臨古渡，娟娟獨立寒塘路。公子空貽芍藥花，佳人自愛櫻桃樹。又有青樓大道旁，樓中紅粉不成妝。萬里黄龍誰出戍，三年紫燕獨歸梁。晚下珠簾垂玉筯，盡日凝眸芳草處。無限雕鞍逐豔陽，誰識郎從此中去。

悲濟南

北風蕭蕭歷下城，千樓萬雉何峥嶸。城頭老兵獨擊柝，宮中美人雙彈筝。吹角鳴笳來大野，橐駝餵食宮門下。珠簾玉檻芙蓉池，雜沓黄昏飲胡馬。朱邸諸王宮錦袍，玉顔隆準填蓬蒿。血汙清泉流不得，白烏暮噪蒼狐嗥。紅粉青蛾今在否，黄塵晝暗穹廬高。琵琶一聲漢家曲，梁父不見心徒勞。春來東望長太息，更聞此語淚沾臆。旗仗旌旄何處尋，滿城風雨生荆棘。天子方隆魯衛恩，諸姬豈盡藩維職。海岱愁雲黯淡間，應使皇情更淒惻。

檀州樂

檀州使宅夜開宴，伎樂紛紜擬天饌。簾垂紅錦附氍毹，蠟和沈香焚甲煎。猩脣熊白不知名，碧玉黄金滿深院。誰其坐者中貴人，盤龍織綺穩稱身。賜炙傳呼動千騎，上壽逡巡來九賓。漁陽老將邯鄲兒，競前呢呢誰最親。皆言禁中出頗牧，指揮萬里無烟塵。山頭嵯峨烽火絶，此時胡雛窺漢月。明駝快馬凌風雪，帳前健兒沙中血，迴首華堂燈未滅。

東皐草堂歌

東皐草堂者，給諫瞿稼軒先生别墅也。丙子冬，奸民奉權貴意訐錢少宗伯及先生下獄，賴上明聖，越數月而事得大白。我友吳駿公太史作《東皐草堂歌》以記之。時予方廬居，駿公以前歌見寄，因爲屬和，辭雖不工，而悲喜之情均矣。
虞山巖水飛不息，虞山先生高臥日。黄門從此亦拂衣，東皐平田二頃微。翳然林木草堂靜，單衣白帽娛金徽。高談王霸神清竦，江風獵獵水雲動。當時有口每借人，公業傾家非自奉。應是清流同調多，豈關失職交相重。江湖何與中書堂，當門厭爾多芬芳。田蚡久欲更廷辨，朱竝居然來上章。十年放逐念京雒，可憐入國雙鋃鐺。豈惟松桂無顔色，長安城中烟霧塞。金吾吏向閤門歸，告密人從丞相揖。但令深文一獄成，何難鉤黨千家及。君王神聖揮太阿，此曹深計空蹉跎。左掖門邊十步地，那知一往如流波。舊疾雖痊留不得，七月秋風下潞河。道旁小兒戟手駡，掩耳莫聽吳人歌。大街陳屍誰氏子，相公殺汝可奈何。嗚呼！男兒全身良不易，自稱騎虎終難事。可憐數載黄扉人，未識千秋青史字。何如草堂突兀山之陽，七檜偃蹇雲蒼茫，飛觴樂聖凌滄浪。吾聞檻車開一匡，胥靡霖雨興殷商。生平報國殊未央，草堂何得常徜徉。

萬卷樓歌爲王子彦賦

王郎風雅静者流，百城高擁何所求。坐中半傾名下士，攜我獨登萬卷樓。武庫森然見經史，劉家七略安足比。過江文獻在瑯琊，豈獨簪纓長淮水。文苑相傳盛肅皇，爾祖尚書與奉常。東吳二美氣無敵，中原鞭弭先翱翔。當年此樓人倜儻，矯首千秋共欣賞。論文欲抗兩京間，把酒時呼五湖長。五十年來事已非，文藻風流尚堪想。我爲王郎傾百杯，鳳雛驥子皆奇才。邗溝芙蓉既寂寞，濟南白雪成蒿萊。驚君才致多英特，滿堂賓客皆顔色。代興寥寥知者誰，俯仰此樓三歎息。

春日行遊城南作

東風搖蕩吹紅樓，樓上人遊南陌頭。雲暖烟輕春脈脈，極浦心傷芳草碧。小徑桃花開夜闌，欲卷朝霞照行客。荒園晝閉鶯自歌，飛花滿林人奈何。一生常爲豔陽苦，幾夜能留明月多。此時玉窗掩烟霧，躑躅三回楊柳路。何處愁心堪贈人，盡日焚香待春暮。

二月十五夜

輕舟緑浦揚春衣，晚來風急花亂飛。月輪欲上烟霏霏，高樓遙望明鐙微。小港長楊弄薄暉，横波清淺人夜歸。美人無語垂羅幃，欲眠不眠撫金徽。撫金徽，情何已。象牀繡被紅若雲，六尺銀屏漏沈水。春夢驚回風雨多，攬衣起坐玉窗裏。

東郊即事同謝禔玄宋轅文

春風未踏東郊道，纔到東郊見花好。布席偏當桃李蹊，莫放落花沾細草。與君薄暮登高臺，平川十里春雲開。朱樓倒影蕩落日，黄鶯紫燕先徘徊。

蜀山行

君不見蜀山嶻嶪侵青天，懸崖棧閣相綿連。猿鳥欲度心茫然，下有江水出没鳴潺湲。陽平將吏皆晏眠，烟塵慘澹通秦川，褒斜駱谷如風旋。此等豈有五丁力，攀林越澗無中堅。但傳長吏棄印綬，更聞大將亡旗㫋。西南誰人司鎖鑰，坐擁雄兵守劍閣。賊師已渡枕席上，翻遣材官救城郭。嗚呼！益州本沃野，中有錦官城。樓臺十萬春鳴筝，美人濯錦江水明。三月三日渠口平，千里秔稻萬寶成。即今岷峩氣蕭索，豺狼塞路無人耕。瞿塘東，閬山北。其中富貴華陽國，前有子陽後李特。可憐此輩皆庸奴，誰人爲抽金僕姑。掃清井絡民賜租，勒銘絶巘消雄圖。

送楊伯祥還豫章

閶門雪花飛十日，津頭樹折江波立。美人扁舟玉袖寒，飲我百杯壯顔色。自言清時方罷官，西去翻然拂釣竿。香鑪春陰松檜薄，潯陽月黑蛟龍蟠。雷雨冥冥來窈窕，蕙綢羅帶山之端。憶昔胡兒滿畿甸，燕山吹沙暗河縣。君也發憤上封事，夜半宣呼紫宸殿。匹馬自逐漁陽兒，晨馳趙壁如飛電。邯鄲城南晝草檄，滹沱河旁夜傳箭。王師二月盡驅胡，三十六軍隨羽扇。吁嗟我謀適不用，坐使胡兵穿塞便。男兒不願生封侯，但願當世無百憂。眼中不見讒諂士，杖藜飽飯何所求。西望空濛數千里，北流浩浩章江水。君歸讀書雲壑裏，託跡何須混鹿豕。逃名未免公輔望，端居尚負蒼生恥。異日徵書下傅巖，應有三篇獻天子。

題楊龍友倣襄陽雲山卷歌

巨靈驅卻剡中山，移將烟霧留人寰。滿堂雲氣動虚壁，流湍隱見聲潺湲。昨夜有人山中還，拂筇便欲相追攀。但見千山萬山溼不盡，杳冥迷離白日間。龍眠山人腕欲脱，襄陽漫士天機活。神姿出塵自瀟灑，筆底空濛見雄闊。自稱氣韻跨千古，俗格詎使荆關奪。泗水沈淪五百秋，雲山滿眼無人收。楊郎盤礴神遠遊，欹袖揮灑天爲愁。森然欲呼鬼神出，玄猨青兕中淹留。米家横掛殊矜惜，新展吳綾百餘尺（米畫不過三尺，今作長圖）。陰洞虚無松檜長，深巖窈窕龍蛇坼。茅屋高寒少行跡，出門浩浩雲濤積。中有人兮歌白石，此處雲林安在哉，年年絹素生蒼苔。天姥峯頭丹欲就，若耶溪邊花正開。珊瑚爲杖玉爲屐，攜手與君歸去來。

平原有懷顔魯公

漁陽突騎從東來，河朔百城皆晝開。平原孤壘獨嶽立，逆徒爲之久徘徊。清河少年亦奇士，義聲一日遍九垓。嗚呼！此地胡塵飛不息，高牙大纛無顔色。君不見顔家太守未知名，開元天子不相識。

寄密雲趙匡谷中丞

潮河川南塵漠漠，牆子嶺頭夜吹角。檀州健兒逞一戰，殺氣昏騰滿幽朔。趙公司馬尚書郎，虬髯猨臂氣莫當。爾時玉几臨明光，召來論事聲激昂。飇然一騎徧三協，歸來未卸鐵裲襠。至尊色喜催賞賜，鴉翎寶鈔内錦裝。高牙大纛盧龍幕，悉護諸軍九關鑰。平原公子本雄豪，金城老將多方略。倚劍長看古北雲，移兵欲斷黄崖壑。佽飛白日捉生歸，小隊黄昏射鵰約。秦家築塞古應稀，漢家和親事已非。昔日長纓懷壯志，此時白羽公當揮。春風運轉亡胡月，馬毛如蝟膠絃折。黄金羅綺百橐駝，回首紅妝盡嗚咽。可教萬騎輕兵掣，骨都當户翻然滅。男兒封侯豈奇絶，當使風烟靖遼碣。憶昔射策遊皇都，周旋豫章諸大夫。坐中袁侯與楊子（袁憲副臨侯、楊太史伯祥），共公轟飲常歡呼。袁侯方平漢南賊，楊子獨身取單于。況有開府佩虎符，社稷頗賴羣公扶。伊予躑躅愁江湖，何時麟閣分畫圖。

贈孫碩膚職方

昔日武皇八駿雲飛揚，吳楚逆氣纏豫章，孫許之節爭三光。姚江流慶獨綿邈，四世七葉何輝煌，前有平韋後袁楊。孫郎夭矯廟廊器，神姿豁達驚人意。曩時偕我遊金門，慷慨激昂嘗論事。崇文街上月中行，淨業寺前花下醉。水曹自弄秣陵雲，緘書幾度加餐字。漁陽九月風蕭條，胡塵晝暗桑乾橋。畫沙借箸古來少，長鎗大箭徒逍遙。據鞍飛檄問九塞，攜燈草奏通雲霄。可憐萬馬長城窟，鋭頭奚奴射漢月。太行綿綿野火青，黄河茫茫春草没。天子宵衣念胡羯，祕計深謀向誰發。子房幃幄不專將，博陽案邊能倉卒。知君春殿曉鳴珂，談笑風烟靜九河。我歌江漢繼周雅，汝稱召祖鳴琱戈。

秋雨過真娘墓

闔閭城西風雨秋，真娘墓前松柏愁。滿川烟草陰蟲路，古岸楓林丹鳥度。昔時羅綺嬌春風，横塘十里桃花紅。美人自比越溪女，上客曾賦吳王宮。玉顔銷落霜華早，荒原常對胥臺草。千年有客私自憐，暮雨冥冥舟不前。

陳忠裕公全集卷十二

七言古詩三

詠嚴先生釣臺

真人親破昆陽壘，二十八宿平天紀。濯龍冠蓋盛如雲，一星自落滄江水。青齊大澤春茫茫，東都使者何輝煌，入君之宮登君牀。但可相從故人飲，安能刺足天子旁。羊裘不肯脱，長歌出漢關。手攜梅家女，築室桐君山。輕緡欲抽五色繭，長竿擬琢青琅玕。富春崔巍連碧落，繡壁蒼崖倚山閣。松陰寂寂寒女蘿，乳竇涓涓芳杜若。石潭時出金鯉魚，祠下横飛雙白鶴。行人往往奠椒醑，越巫如花舞簾幕。君不見洛陽雲臺高插天，鄧馮耿寇俱寒烟。

秋風行示偉南視玄

昨日大風今未休，黑雲冥冥吹梧楸。秦王望海海不見，伍胥白浪如山丘。山齋小庭足花石，碧松丹桂當軒幽。茂陵蕭瑟對紅袖，寒江歷落披羊裘。古人憔悴不足道，抱膝長吟何所求。朱雁葳蕤莫南去，渚宫燒斷滄江秋。洞庭巴陵色慘澹，湘君日暮空淹留。巫陽雲雨行不得，片片欲落瞿塘流。誰能掉臂剡中去，我欲從之采煙霧。石梁倒掛雙飛龍，桐柏仙人引歸路。振衣海色拂青霞，高臥霜天看錦樹。瑤草金芝太古壇，長往君當生羽翰。遙望雲峯七十二，美人玉珮行珊珊。

贈孫克咸

孫郎歷落天下才，龍文手握雙玫瑰。自言三卷授黄石，談兵説劍如風雷。時與少年四五輩，呼鷹走馬登高臺。春風初緑長干草，白門柳花飛滿道。紅妝落日醉輕霞，影寫清淮金騕褭。酒酣拔劍爲我歌，結交賢豪苦不早。鄂渚風烟亂素秋，千帆鬭艦上荆州。上客重題鸚鵡賦，書佐還陪明月樓。數行能折虎牙將，一言叱咤龍額侯。歎息我謀適不用，歸來仍典驌驦裘。錢塘八月與君遇，慷慨猶存肝膽露。明河欲墮西泠橋，疎鐘半暝南屏樹。十年衰亂難重陳，把酒相看淚如雨。皓齒青蛾委路塵，淮水長江尚東去。君家哲兄多雄風，擁師十萬鎭雲中。今年逐虜來盧龍，天子賜讌明光宮。何不拂君大羽箭，仰天一射天山空。第五之名比驃騎，指揮萬里平胡戎。黄河鯉魚紅撥剌，長安故人素書至。白波惡浪高於山，焚林觸石知何意。千古終無廉藺徒，眼前惟見蕭朱事。軒冕甘爲五鼎烹，壯士翻爲二桃棄。以之塵世難盤桓，掉頭烟海空漫漫。子學任公垂釣竿，予亦逢萌早掛冠。天陰野曠龍蛇蟄，雲高日薄鴻雁寒。此行倘把浮丘袖，翠羽金支掃石壇。

酬吳次尾

昔年遇子金陵陌，錦衣吹蕩楊花白。玉缸溶溶春夜長，當軒繫馬傾行客。石城翠蛾西曲娘，清歌一聲江水碧。别來落魄吳楚間，飯牛屠狗俱無顔。鄂渚章臺氣蕭瑟，旌旗東接匡廬山。安東仗劍尚慷慨，夷門挾策終抱關。爲予東來探禹穴，寒飈烈烈凌霜雪。班荆野岸旁無人，布席明湖風景切。雄談逸思横九霄，痛飲酣歌更嗚咽。自言海内兵未休，且將遊説東諸侯。十年結交盡湖海，猛士如雲不見收。牙璋虎節滿天下，誰能好士知英流。珠玉錦繡不足論，異策奇謀何所求。龍淵出匣星文古，鸊鵜膏作華陰土。繇來安攘發明王，莫學縱横事盟主。彎弓一矢下天狼，欲墮不墮欃槍光。鉤陳煌煌正四方，我與汝曹俱樂康。更從北斗乞酒漿，緩步貢之白玉堂。

立春前三日寄舒章京師

燕京臘月騎馬來，雪花初落軒轅臺。畫屏温室花爭發，仙掌龍樓雲半開。李郎彤管雙碧玉，狐裘蒙茸褐慘緑。朝並相如賦上林，暮學揚雄箴九牧。腰間錦鞲繡蝥弧，插羽鳴鞭塞垣曲。白檀城北草中醉，黄花戍西烽下宿。西曲胡姬度紫騮，秃衿小袖彈箜篌。長安宛若空窈窕，茂陵小妾徒淹留。知君落魄咸陽陌，矯首金門迷咫尺。萬石丞相常閉關，嫖姚將軍不揖客。黄金臺上柳初晴，白玉河邊草復生。倘憶故人能問訊，江南千里亂啼鶯。

大梁行

悠悠芳草地，漠漠暮雲平。秋風千里道，遙望大梁城。大梁豪華古無比，請説先從信陵始。如姬臥内新竊符，晉鄙軍前初散士。十萬雄兵金作羈，三千上客珠爲履。豈止邯鄲賴解圍，嘗令函谷無堅壘。歸來甲第起歌鐘，舞袖繽紛照夜紅。豔豔雙娥低白日，沈沈醇酒對春風。歡娛未終河漢没，叢桂芳蘭幾回歇。朱邸亭臺鬱若雲，青樓羅綺嬌如月。北里佳人錦罽靴，西園公子珊瑚玦。金梁橋上月初明，汴水堤邊柳下行。羯鼓聲高珠勒轉，箜篌彈罷玉輪迎。回鶻兩行番地樂，梨園三部内家名。桑田倏忽無人見，百年冠蓋如飛電。壁上旌旗掣曉霞，地中鼓角搖芳甸。鸛雀還棲翔鳳樓，魚龍盡入飛雲殿。屠市曾無朱亥奇，夷門只有侯嬴賤。繁臺南去接平臺，一望蒼茫殺氣開。惟有賈生梁客慟，還應宋玉楚臣哀。

夜半走金華道中

三更騎馬向婺州，馬蹄半裂行未休。風高月暈星欲落，草枯石細泉爭流。山深天寒龍應蟄，鴐鵝鴰鶬夜鳴急。汝獨何爲中野立，山東豪吏人不識，終日低眉伺顔色。

落花篇

東風動地起，卷落春城霞。已折灞橋柳，還吹杜曲花。杜曲斜連上林苑，樓臺爛漫當春晚。一朝搖盪各東西，盡日飄零無近遠。皆道根株共一身，那知花葉不相親。難辭麗質隨塵土，誰慕殘紅在錦茵。迴首繁華方此日，烟條露萼皆顔色。流蘇披影玉鈴風，步障承陰金井汲。百寶龍幡壓角輕，五絲雀網連雲密。此時公子珊瑚鞭，平川緹幔啓瓊筵。金犢迢遙林外度，銀虬滴瀝壚頭眠。舞燕啼鶯未曾已，只有陽春不相俟。炙就臙脂欲褪紅，翦殘羅綺看猶紫。昨日宜春宮，今朝御溝水。狂風無情落九天，不知飛入誰家裏。綽約春光能幾時，倏忽濃陰緑滿枝。明歲花開更相對，今年花謝任相思。不羨今年人正好，但愁明歲花將老。百花不復怨東風，游人空自憐芳草。高樓小女斂雙蛾，垂簾不唱陽春歌。三春白日如飛電，一代紅顔奈若何。

辛巳七夕于役吳興同轅文飲陸太守陳司李壬午元夜復在前席悵然有懷賦寄轅文

七月七日吳興城，高樓百尺吹鳳笙。霅溪菱角緑於玉，洞庭鯉作金盤羹。華星煌煌彩霧歇，碧月沈沈絳河没。仰天清嘯旁無人，據地酣歌心欲折。狂客一醉春茫茫，今夕何夕登君堂。火樹輕烟亂花鳥，銀鐙積雪交輝光。我今撃鼓羣擊缶，屈巵更進烏程酒。感舊頻思京雒遊，興來且折江南柳。秋月春花俱可憐，每逢佳節此留連。人生少壯不易得，更莫暗擲東風前。

匡山吟寄燈巖子

荆揚之間南紀雄，五老吟笑天門東，墮地化作五芙蓉。堯時谷口尚未通，伯禹南巡竟不封，敷淺瑣瑣何足崇。至今秀壓衡與霍，氣逼牛斗迴江風。燈巖家居九江側，讀書時向山中立。一朝作吏東海隅，治獄七年惟正直。鳳凰常被鴟梟疑，歐冶翻遭魍魎嫉。甬東青蠅驅不去，欲向紫庭翳白日。豐隆一掃萬里空，去穢除殘俱帝力。豈惟白璧仍十襲，滿座琳瑯各顔色。淒風烈烈江洋洋，素舸西歸一斷腸。卻望當年讀書處，九節杖掛香鑪旁。雲松晝結東林寺，海月夜吐潯陽江。仙人騎鹿種瑤草，玉女跨鳳斟天漿。草堂終日對廬嶽，蕭然遂欲凌柴桑。燈巖子，汝歸山中尋舊師，緑蘿裊裊紅霞絢。白社雖留青桂林，丹心應戀猗蘭殿。伏波將軍終被讒，即墨大夫今始見。握瑜懷瑾酬君恩，勒鼎銘鐘人所羡。君不見清江楊機部，獨身逐虜猛如虎。生平誦法黄叔度，雷公填填屏翳怒。又不見婁東張西銘，萬卷著書一草亭。可憐身後猶被謗，我徒發憤歌采苓。積羽撓椎何太酷，自古聖賢皆側趗。吉甫猶令伯奇冤，漢文不救長沙哭。汝獨何爲保奇服，白玉爲牀金作屋。安能久住康王谷，致君堯舜無碌碌。

劉户部九符謫理杭州與予雅相契也居無何以原官召還賦詩贈别

天下新知鬭赫奕，多君贈縞如夙昔。自古宦遊苦不真，感君結綬同情親。安東俠客本豪邁，越州從事相追尋。起舞何曾減越石，有酒每欲呼陳遵。漢家此日軍儲促，召君還掌司農牘。計相尚書領度支，户曹都尉名搜粟。敖倉塵接建章秋，載筆郎官此運籌。南省署中應見憶，西陵浦上不勝愁。

越中清明憶長安作

長安古道東風發，滿城花豔陽春月。緑波西苑接西湖，翠靄北山凝北闕。垂楊夾水拂金堤，碧草平沙一望齊。橋邊朱鬣新調馬，臺上黄衫晚鬭雞。侯家戚里爭顔色，别墅連綿逼雲日。沁水園中香作塵，杜陵原上花如織。帝城此日競尋芳，珠箔銀鞍炫道旁。袖分鴨緑盤龍繡，鬢壓鴉青墮馬妝。陌上相逢不相避，麗服紅顔照天地。贈來寶帶結將離，拾得金鈿縈翡翠。此地豪華自古聞，繁絃急管書紛紛。金張遊俠車如水，李趙經過人似雲。少年結客五陵下，作吏羞稱棄繻者。忽念文園好著書，漫憶章臺曾走馬。會稽山下若耶春，臥看桃李自相親。惟應細雨輕烟外，清江碧石浣紗人。

送家大母還松江至檇李感賦

我家門對吳江水，本將耕釣供甘旨。十年漫逐幽并遊，幾度挾書謁天子。遣來作吏東海濱，兩見草緑山陰春。朝持手版候鈴下，暮策蹇衛隨風塵。我親欲向家園去，畫舫盈盈度江樹。未能偕隱問歸期，猶得同行指歸路。檇李城南鴻雁飛，西水驛前風雨吹。方知李令陳情是，深悔毛生捧檄非。

邯鄲少年行

邯鄲城中十萬户，男能彎弓女能舞。少年赤驥如風旋，青絲珠勒七寶鞭。春雲臺下獵狐兔，落日樓頭共管絃。自道生平負奇策，長揖侯門爲上客。酬恩豈獨卻千金，報怨還能輕七尺。君不見平原堂前坐欲傾，秦兵日夜下長平。破敵仍須魏公子，退軍終賴魯先生。

雒陽女兒行

雒陽大道六萌車，綺户紅牆指妾家。舞席每移長信草，妝樓偏對上陽花。上陽宫殿千門起，銀榜金泥照天紫。羅綺晴連伊闕雲，笙歌夜落黄河水。狂夫匹馬酒如澠，陰郭驕奢各自矜。陸渾山中曾射虎，天津橋上共呼鷹。玉窗一唱相思曲，飛花亂點湘文緑。芍藥攀來不贈人，櫻桃種得何年熟。上東門外有啼烏，富貴豪華事已徂。惟有北邙雙蛺蝶，春風先自到蘼蕪。

寄獻石齋先生（五首）

張禹朱遊同日見，漢皇親御承華殿。抗論雷霆白日移，虎賁壯士皆驚疑。嗇夫利口得官爵，長孺直道將安歸。車如雞棲馬如狗，南行不繫都亭柳。大滌山頭天目雲，西真洞口餘杭酒。談笑無令管樂知，文章不落庖媧後。遙聞虜渡桑乾河，恒山岱嶽烟塵多。不覺慷慨悲滂沱，安得猛士揮雕戈。腰間弓劍三摩挲，伐鼓鏦金驅橐駝。此時將軍起婆娑，閣門隨例朝鳴珂（指戊寅冬事也，時侍師於禹航）。

其二
烈風蕭條吹百羽，朱鳳葳蕤適南土。羅畢如雲不見天，秦人高歌楚人舞。出門不向妻子辭，八尺銀璫五色組。虎鬚校尉紅錦裘，峩舸大艑下江州。蛟龍娟娟碧沙静，日月冥冥青楓秋。赭衣墨幘安魚服，予亦相逢淮水曲。京華時事不足論，慘淡相看日彌促。鎌刃誰留門外蘭，庖廚肯恕山中鹿。可憐舉世學浮沈，燭龍迴照杳難尋。蒼茫不解時人意，慰藉還憑明主心。我有短札置懷袖，安能一矢千黄金。平生風義慚師友，陳蔡相從但鼓琴（庚辰秋，師被逮至淮南，予遇之）。

其三
閶闔門開翡翠城，鳳凰十二相和鳴。碧血一灑玉階裂，驚雷急電何時平。門生往往自引匿，故吏不復來通名。賈彪奔走何側趗，曹鸞上書翻桎梏（謂葉、涂諸公也）。鉤連幾作甘陵部，相將同入黄門獄。緋衣獄吏行生風，黄封小匣排當中。更番榜掠不知數，但稱汝罪如山崇。小臣萬死不足惜，聖德如天輝簡策。帶血晨興寫孝經，和枷夜臥編周易。爰書一旦出風塵，薄譴由來湘水濱。萬里同聲頌明主，海内相看似古人（辛巳，師自詔獄得論戍）。

其四
祝融峯下巴陵水，芰裳荷蓋千餘里。朝隨山鬼啼黄熊，暮逐江妃乘赤鯉。屈平問天天不語，楚壁淋漓石文紫。子規一聲雲欲裂，年年月下耕蘭芷。洞庭南去走辰陽，二酉茫茫多典章。帝遣仙人讀金簡，青鸞白鳳相翱翔。丹砂聊作大官膳，石室真爲太史藏。虞帝南遊湘水緑，蒼梧綿連九疑麓。驂乘曾無（一作聞）皐與夔，攜手英皇倚修竹。我欲束書上重華，玉女在旁不敢告。宮中何人奏簫韶，爲君起舞南薰曲（言戍酉陽也）。

其五
南箕墮地人不識，天子夢中見顔色。巖花巖草幾春秋，巖下胥靡侍君側。致君堯舜會有期，許身稷契非無術。夫君八月上潯陽，彭湖朱雁雲蒼蒼。短衣白帽老江漢，寒風秋月連瀟湘。至尊夜坐南薰殿，甲帳沈沈罷深宴。詔書飛渡巴陵湖，遷客旋歸少陽院。朝士相逢但相賀，鳳至麟遊豈足羡。造膝之言不可明，紛紛論薦皆成名。自是漢皇思故劍，此身今已屬蒼生（壬午之秋，天子召師還舊職）。

送王畹仲備兵韶州

五月南風梅子黄，清笳疊鼓發鳴榔。鬱孤臺上雙旌去，遙望海雲連嶺樹。詔書昨夜下咸京，虎符龍節許南征。横海將軍開壁候，日南太守奉車迎。武溪深淫歌一曲，竹鷄啞啞桄榔木。鮫人織綃海月明，蠻女洗花江水緑。漢皇雄武任賢才，百粤風清銅柱開。何用跕鳶問交趾，直看馴象入蓬萊。豈止功成移大鎮，干羽南歸事虞舜。獨不見君家宰相王茂弘，始興内史始興公（韶州即始興）。

石翁師召後以仲冬過越晤鴻寶先生卻歸漳南閏月聞虜師大入畿輔鴻寶先生募義旅入衛丙子之役石翁師首倡勤王舊勳不可忘也獻詩志懷

永和三月大會來，山陰千載生莓苔。先生一至江海動，巖花嶺樹雙（一作空）徘徊。幅巾筇杖渡江水，一日幾成華陰市。國風初聞吳季札，易象已示韓宣子。倪公司馬今三君，並坐一語開青旻。鏞鐘鼉鼓相考擊，天球大貝俱璘珣。璽書懇惻隋蒲輪，師拜讓表歸七閩。呼牛更耕莘野地，有錢莫買箕山春。胡雛夜嘯盧龍月，萬馬奔騰暗遼碣。有詔盡徵天下兵，十道旌旗同日發。倪公奮袂持長纓，一麾壯士皆從征。長弓大箭穿賊壘，短衣疋馬朝王京。前年虜入雄州城，我師匣中雙劍鳴。毁家不滿千金橐，結客能爲萬里行。海内始知申大義，羣胡亦自震先聲。此時風塵暗畿甸，至尊側席明光殿。弦高卻敵未足奇，魯連解圍真可羡。珊瑚作柄五絲纏，爲師拂拭舊羽扇。指麾天地無征戰，柏梁高臺侍君宴。

送倪鴻竇少司馬學士赴召聞有虜警隨率義旅勤王

明星白草長城下，穹廬夜布漁陽野。高牙空閉漢家營，鳴鞭惟見胡兒馬。武皇按劍明光宮，羽書十道旌旗紅。六郡良家齊買轡，三河俠少盡從戎。倪公詔徵不欲赴，聞警翻然衣跗䪒。幾年鳳翮在文昌，此日龍韜開武庫。英謀亮節有威名，壯士紛紛都請行。已向博徒招劇孟，復從門下得侯嬴。鴉青繡裕圍紅玉，小隊城南射堂緑。羽扇時揮明月開，角弓初響邊風肅。豪豬作靴青兕裘，鳴笳疊鼓上幽州。此去但憑司馬法，直須痛飲月氏頭。豈止忠猷聞宇縣，拊髀風雲至尊羡。縱使搴旗細柳軍，何如借箸蓬萊殿。願公旦暮秉絲綸，澄清九域靖風塵。采薇本自承天保，不數麒麟閣上人。

寄上京山鄭師

我師昔立殿西頭，龍淵欲擬安昌侯。一朝忽失絳灌意，十載翻從屈宋遊。鄢郢城高風景切，鹿門野陰桑柘幽。年年著書殊未止，吾道何須歌虎兕。劉向七略簡欲青，蔡邕九經石半紫。網羅更盡三千年，上掩龍門追魯史。爾來禍亂真倥悤，中原萬里旌旗紅。大梁公子逐流水，襄陽耆舊如飄風。尤來大槍相間出，海内殺氣纏衡嵩。安陸卿雲成紫蓋，肅皇以來比豐沛。軒轅神臺不敢攀，康成德里人所賴。春風落日顯陵西，輕裘疋馬衣冠會。指日徵書下玉京，登車攬轡奏澄清。豈得徘徊留白社，早知不免爲蒼生。掃除天下必英俊，戡定變亂歸忠貞。予（一作龍）持刀筆趨公府，署事本州亦無補。但願時清兵革稀，束書牛角還農圃。法言應自授侯芭，河汾（一作仲淹）門下慙房杜。

清明登越州門樓

高樓四望春風曉，落花已滿江南道。黛色横天照白雲，碧川繞郭連芳草。芳草湖分屏障中，千巖倒映金芙蓉。盡日紅妝明鏡裏，幾處青山憶謝公。

古有所思行

紫雲仙人歸玉京，驂鸞謁帝遊太清。白榆歷歷瓊樓明，九龍銜燭五鳳鳴。弄臣盤旋玉女笑，上帝一醉紛相迎。雙成宛轉歌未闋，共工頭觸不周折。璇室瑤臺半已傾，杞國之人心欲絶。銀河倒瀉滄溟波，五山鰲背高嵯峨。方壺岱輿落海底，珊瑚沈綠生交柯。乞得媧皇五色石，下土茫茫見深碧。願從北斗挹酒漿，九天無事觴霄客。

九日虎丘大風雨

吳閶門西風雨秋，澤鴇沙雁鳴河洲。黑雲夜卷亭皐木，片片飛過鴛鴦樓。野夫吞聲攬衣袂，驚雷掣電無時休。憶昔良辰日瀟灑，青翰之舟赭白馬。季倫賓客多英豪，謝家兒郎本妖冶。迎將西曲茱萸女，共醉東鄰楊柳下。酒酣據地歌未央，繁英錦石金風涼。紅樹蕭蕭鳥歸急，青天漠漠神飛揚。朅來朝市無遺迹，萬事蒼茫動魂魄。昔日金閨彦，半作泉臺客。而我獨何爲，傷心對朝夕。曜靈流光不相照，霜飛鬼哭烏頭白。君不見龍山置酒桓宣武，參佐風流映千古。又不見宋公秉鉞真奇才，横槊賦詩戲馬臺。江左英雄安在哉，彭城南郡生蒿萊。嗚嗚觱篥坎坎鼓，胡雛嘯風渾脱舞。黄昏騎馬醉射生，有客相看淚如雨。

白日行

滄波深碧倒影紅，羲和窈窕扶桑東。九烏紛紛落何處，六龍萬古當長空。陽春欲没星出河，花影澹豔朱顔酡。半照人間半地底，一去不還可奈何。紫霞靄靄沈平陸，金支曈曈吐暘谷。伐鼓撞鐘天下聞，雞鳴狗吠相爭逐。日車荒茫不可尋，夸父馳驅成鄧林。魯陽壯士亦無補，獨肯回翔留寸陰。問爾何爲成古今，朝朝暮暮愁人心。

前緩聲歌

五行之山高插天，右割參墟左幽燕。上有鳥道礙雲雨，下有羊腸之險磴，掛驂側足不能前。葛羅綿冪翳白日，客子迴車愁陌阡。文命刊木徒茫然，愚谷之叟誰能遷。草木慘淡真宰泣，靈夔罔兩空自憐。翩翩帝女號精衛，銜石西山毛羽敝。黄鵠高飛不相助，陰火連波渺無際。何爲捧土塞孟津，濁浪驚濤愁殺人。巨靈運斧華山摧，黄河拔地龍門開。金牛西奔五丁死，褒斜劍閣通離堆。安得秦王驅山鐸，羣峯連綿趨大壑。黿鼉作梁海種桑，萬里康莊走寥廓。海可枯，山可移。胸中車輪轉，淚下如懸絲。

登高丘而望遠海

日觀天門攀紫極，東望洪波浄如拭。扶桑曉拂金銀臺，鳳舞鸞歌烟五色。蓬萊宮中人不知，咸陽陌上長相憶。璧去鎬池狐火紅，璽歸軹道魚燈黑。莫愁徐福不還家，五百童女顔如花。别向魚龍起朝市，還將麟鳳藝桑麻。茫茫雲海泛仙槎，劉項風塵未有涯。翻憐黄綺無長策，空向商山老歲華。

杜鵑行

巫山窈窕青雲端，葛藟蔓蔓春風寒。幽泉潺湲叩哀玉，碧花飛落紅錦湍。鼪鼯騰烟烏啄木，江妃嬋媛倚修竹。蔭松藉草香杜蘅，浩歌長嘯傷春目。杜宇一聲裂石文，仰天啼血染白雲。榮柯芳樹多變色，百鳥哀噪求其羣。莫將萬事窮神理，雀蛤鳩鷹遞悲喜。當日金堂玉几人，羽毛摧剥空山裏。魚鳧鱉令幾歲年，臥龍躍馬俱茫然。惟應擕手陽臺女，楚壁淋漓一問天。

怨詩行

九江倒影揚素波，洞庭微風鳴白鼉。文貍赤鯉迎湘娥，翠竹泠泠蒙女蘿。重華一去不復還，愁雲萬古蒼梧山。五臣八愷竟誰在，空令帝子凋朱顔。凋朱顔，墮緑水。不見軒轅神鼎成，黄金如山映天紫。日月光華閶闔開，飛龍半負嬋娟子。玉笙杳渺流雕雲，升天入地皆隨君。小臣徒望青冥哭，天路茫茫竟不聞。

枯魚過河泣

滄江老翁倚竿立，清晨舉網白魚入。吳姬素手霜刃寒，錦鱗錯落黄金盤。盤中雲氣徒五色，須臾旨酒調椒蘭。魂魄飛沈隔河水，云是東溟赤龍子。九江元龜亦被收，紛紛見夢誰爲理。胡僧咒海海欲枯，蕭家大鳥來蓬壺。珠宮貝闕盡傾倒，誰言可豢不可屠。寄語羣龍莫輕見，大澤深山任舒卷。三春雲雨出岱宗，青天爲爾生雷電。

猛虎行

我欲乘鯉如琴高，長鯨鑿齒横波濤。我欲登山友麋鹿，猛虎嚙人無賢豪。黄茅苦竹連平麓，白項老烏啼古木。雲昏月淡客獨行，淒風颯颯吹陰谷。妖倀躑躅何太愚，常與寇仇爲前驅。道旁獵夫好身手，大黄夏服空躊躇。泰山之陰非樂土，牛哀七日亦何苦。咆哮不肯居山林，騰躍還來坐公府。君不見漢帝誇胡獵火紅，隴西飛將彎長弓。隴西飛將何足雄，楊家自苦毛間蟲（隋文帝語）。

易水歌

趙北燕南之古道，水流湯湯沙皓皓。送君迢遙西入秦，天風蕭條吹白草。車騎衣冠滿路旁，驪駒一唱心茫茫。手持玉觴不能飲，羽聲颯沓飛清霜。白虹照天光未滅，七尺屏風袖將絶。督亢圖中不殺人，咸陽殿上空流血。可憐六合歸一家，美人鐘鼓如雲霞。慶卿成塵漸離死，異日還逢博浪沙。

月夜遊劍池作

客子常畏人，潛行採薇蕨。中宵攬衣愁不眠，杖藜聊窺石上月。夾道微茫古木平，四障蒼崖起碧城。幽巖一曲秋花明，露珠淅瀝莎雞鳴。恍如澄波浸寒玉，白雲片片吹蓬瀛。石門絶壁攀星户，百尺清潭月當午。藤蘿尚翳太古文，金花空濛雜烟雨。繩橋飛磴赤欄干，轆轤宛轉素綆寒。鐘漏搖搖發水底，潛虬偃蹇生迴瀾。白虎不來月皓皓，三千劍氣沈埋早。水犀長鬣已成塵，玉雁金鳧空宿草。五湖秋水光映天，樓台如夢夜如年。離鴻别燕滿天地，登高四顧心茫然。安得東峯度笙鶴，揮手遂拍洪崖肩。君不見館娃宫裏人如玉，豔舞嬌歌歡未足。金屏一笑花競開，蝴蝶滿園芳草緑。此事風流照千古，只今慘淡空山曲。伍相一怒濤連山，何不傾蕩搖天關。爲我洗兵青海灣，還君花月開朱顔。昔辭承明殿，沈冥事荒宴。身披五銖衣，手持白團扇。笑擁紅妝歌采菱，參横斗轉長相見。羣傖澒洞作風塵，綺閣雕欄愁殺人。王珣宅畔無珠履，紫玉墳邊絶錦茵。朝隱短垣暮荒壠，避世牆東何足重。作客應呼范蠡船，還家先掘顧榮冢。

平陵東

炎精中燼妖彗紅，平陵松柏生秋風。四十萬人頌符命，巨君卻在層城宮。東郡太守建旗鼓，排山動地連關輔。五威國將紛東馳，大誥金滕亦何補。洿宮薦棘雖無成，天下始知稱漢兵。不逢時會豈失策，猶與宛雒開先聲。斗柄横斜漸臺蹙，白水真人坐黄屋。逢萌束帛卓茂封，義公碧血無人哭。男兒何必上雲臺，千古徒悲兩黄鵠。

隴頭吟

隴坂迢遙天咫尺，隴樹微茫映沙石。隴頭流水聲潺湲，隴上明星照行客。哀湍古道危陂陀，西入洮河東渭河。夜發虎符屯枹罕，晨持龍節過朝那。旌竿半壓天山雪，百尺層冰馬蹄折。亂醮駝酥不醉人，三襲狐裘冷如鐵。莫説營平老種田，班生白首未歸年。羌笛紛紛花落盡，春風終不到祁連。

冰池篇

朔風吹落定昆池，一夜霜摧瓊樹枝。初擬鮫人開縞練，還如龍闕起琉璃。紫鱗黛甲苔文緑，屬玉森寒花底宿。冷氣先侵雲母屏，清光欲透黄金屋。金屋雲屏不覺寒，美人妝罷倚欄干。玉梁倒影還棲鶴，石鏡分光半舞彎。倉琅屈戍葳蕤鎖，月色盈庭香滿坐。龍腦重添五藴湯，蘭膏再續九微火。别有深閨冷玉顔，可憐夫壻出陽關。篋中獨貯鴛鴦錦，塞上相思龍雀環。皓皓層冰結瑤草，珊瑚凍折銀瓶杳。舉網曾無雙鯉魚，寄書空憶三青鳥。曉對金塘斂翠眉，紛紛紅淚滴臙脂。明年依舊成春水，流到君前君不知。

貧交行

羣龍戰野風雲盡，攀鱗附翼常相引。劉公本藉東海貲，周郎亦指臨淮囷。慷慨空餘一片心，經年落魄任浮沈。縱横無計酬白璧，英雄締構須黄金。君不見繩樞蓬户軹深里，夷門老人貧莫比。家無擔石凌萬夫，義重丘山輕一死。結納還論意氣奇，感恩何用錢刀爲。古來爭説原陵客，世上悠悠程卓兒。

怨歌行

商顔芝草不足採，首陽薇蕨方彫枯。有酒惟應召屠狗，無米安敢輕侏儒。青天欲没燭龍死，男兒失意無時無。金鏡珠囊盡傾倒，鸞文虎變今何愚。天門迢遙不可扣，風雲爲我昏清晝。沐日浴月久無人，擊鼓投壺常邂逅。歸期未見白烏頭，醉裏時聞翦鶉首。六鼇已吞龍伯鉤，九閨空守開明獸。問爾微物同塵埃，何爲慷慨令心哀。君不見豐碑初立瑯琊臺，東井聯珠殊未來。監門已受小吏責，惡少何識王孫才。一朝騰驤勢莫測，平齊下趙如風雷。又不見威斗方持建章殿，四七之期龍又戰。牧羊隴漠（一作頭）豈見奇，販馬漁陽何足羡。開拓三巴最有名，遨遊二帝追英彦。但知勢去作庸人，豈識時乎會當變。昨夜天吹廣莫風，海水凍立扶桑東。傾河決溜哭無益，且將萬事隨飛蓬。錦衣繡袷胡青驄，翠扇（一作眉）粉壓（一作靨）桃花紅。牛背讀書馬上飲，冬春射獵南山中。

種柳篇

日月逝矣心飄遙，冰霜滿眼風蕭條。野夫吞聲披短褐，天寒野曠隨漁樵。終朝慘淡柴門下，有時拾橡還山椒。手砍柳枝作柳樹，何年送爾干青霄。長安城外春風起，高梁橋頭玉泉水。萬縷常垂繡轂旁，千條盡拂朱門裏。鳳舸龍舟人似雲，緹城錦幔山如綺。當年種樹屬何人，歲歲看花常在此。予時婉孌金門遊，走馬章臺百不憂。三枝戲折靈和殿，帶露籠烟拂御溝。黄鸞紫燕無消息，故國三年成古丘。金莖玉樹生秋草，桂苑蘭臺色如槁。三户飄零僅寡妻，五陵遊冶無年少。長條短葉日悠悠，飛絮浮萍空渺渺。比來屏跡北山阿，門外毶毶緑漸多。彭澤漫能稱傲吏（一作士），陽關無（一作何）處寄悲歌。起看庭樹一婆娑，歎息年華奈若何。何日金城重見爾，攀枝流涕問山河。

歲晏倣子美同谷七歌（七首）

西京遺老江南客，大澤行吟頭欲白。北風烈烈傾地維，歲晏天寒摧羽翮。陽春白日不相照，剖心墮地無人惜。嗚呼一歌兮聲徹雲，仰視穹蒼如不聞。

其二
短衣皁帽依荒草，賣餅吹簫雜傭保。罔兩相隨不識人，豺狼塞道心如擣。舉世茫茫將愬誰，男兒捐生苦不早。嗚呼二歌兮血淚紅，煌煌大明生白虹。

其三
欃槍下掃黄金臺，率土攀號龍馭哀。黄旗紫蓋色黯淡，□陽之禍何痛哉。赤墀侍臣慚戴履，媮生苟活同輿儓。嗚呼三歌兮反乎覆，女魃跳梁鬼夜哭。

其四
嗟我飄零悲孤根，早失怙恃稱愍孫。棄官未盡一日養，扶攜奄忽傷旅魂。柏塗槿原暗冰雪，淚枯宿莽心煩冤。嗚呼四歌兮動行路，朔風吹人白日暮。

其五
黑雲隤頽南箕滅，鍾陵碧染銅山血。殉國何妨死都市，烏鳶螻蟻何分别。夏門秉鑕是何人，安敢伸眉論名節。嗚呼五歌兮愁夜猿，九巫何處招君魂。

其六
瓊琚縞帶貽所歡，予爲蕙兮子作蘭。黄輿欲裂九鼎没，彭咸浩浩湘水寒。我獨何爲化蕭艾，拊膺頓足摧心肝。嗚呼六歌兮歌哽咽，蛟龍流離海波竭。

其七
生平慷慨追賢豪，垂頭屏氣棲蓬蒿。固知殺身良不易，報韓復楚心徒勞。百年奄忽竟同盡，可憐七尺如鴻毛。嗚呼七歌兮歌不息，青天爲我無顔色。

上元行

條風香霧啓皇州，寶炬星橋直御溝。霞斂纖阿升碧海，雲開珠斗掛瓊樓。沈沈大道流金犢，隱隱周廬聽玉虬。戚里爭誇絲步障，妖童多著紫綈裘。錦屏繡幕遙相向，緑柳青槐夾道上。芙蓉闕下已傳餐，翡翠樓前初放仗。火照千門散無衣，月明三市聞歌唱。綵綴金支白鳳膏，光分芸閣青藜杖。俠客腰間玉鹿轤，胡商坐上錦𣰽毺。鴨緑木難銜鳳觜，鴉青靺鞨藉龍鬚。海人槎表星河路，漢帝池中烽火樹。五枝碧玉紫烟高，百寶流蘇朱網護。金鳳雙飛雲母車，銅鳥不動相風斜。琉璃自隔九微火，菡萏重開四照花。玳瑁雕梁紅萼小，茱萸黼帳丹螢曉。綺羅成霧影徘徊，簫管流雲聲縹緲。列邸開筵衆樂分，諸郎休沐盡相聞。連鑣金市人如玉，試馬銅街氣入雲。期門新給張公子，騕褭常隨霍冠軍。紅羅陌上迎秦氏，緑幘堦前謁董君。北里宜春矜此日，青娥緩夜開璇室。玉釵曾掛楚臣冠，銀甲工彈趙女瑟。鸚鵡杯傳微暈輕，蛟龍被解生香密。明光百尺錦纏頭，馥郁雙花金屈膝。此時漢主五雲端，翠裘蒼珮整和鑾。侍臣初下承華殿，天子親祠太乙壇。龍燭六鼇飛觀閣，蚖燈九鳳集琅玕。廣庭角觝陳三部，甲帳回翔舞七鞶。昭容紫袖收金鴨，宮監花簪左貂壓。密燄千行畫戟開，上樽百斛黄封押。御廚仙液日紛馳，相府華筵拜賜時。上賓獨重樓君舌，家妓新傳京兆眉。睚眦不避誅翁伯，杯酒偏能殺魏其。玄菟將軍供鼲尾，朱鳶計吏上冰絲。自謂千秋豪貴擅，誰知倏忽山河變。咸陽金狄露生寒，洛邑（一作水）銅駝草中見。毳帳犀批柳市遊，酪漿服匿蘭臺宴。火城夜静落三星，月殿春歸歎（一作笑）雙燕。棄繻挾（一作仗）策走秦川，曾得君王顧盼憐。東省舊臣青鎖闥，西京遺事白頭年。相如漫作宜春賦，王粲空餘灞岸篇。惟有青門種瓜叟，朝朝哭望五陵烟。

飲徐文在山亭

君家碧雲裏，彷彿玉山岑。霽雪峨峨照春海，輕風裊裊吹芳林。我攜衆賓意傾寫，解衣岸幘青松下。謝公雖少如花人，嵇生本是餐霞者。錦榭青軒次第開，晴雲縹緲出樓臺。千樹飛花搖綺席，雙峯積翠映行杯。銀燭沈沈飲君酒，爽氣高談驚户牖。半酣長嘯歸去來，明月忽然滿楊柳。相約春深桃李時，與君花下重攜手。

明妃篇（范史《南匈奴傳》：「昭君以良家子，選入掖庭，數歲不得見御，積忿悲怨，乃請掖庭令求行。」故本其意成篇。）

絕代良家十五餘，掖庭待詔上椒除。三春花落收金鑰，五夜燈微望玉輿。竟寧年中賓北國，詔選才人歸絶域。胡兒已失燕支山，漢家何惜傾城色。明妃慷慨自請行，一代紅顔一擲輕。薄命不曾陪鳳輦，嬌姿還欲擅龍城。詔賜臨行建章宴，顧影徘徊光漢殿。單于親御六萌車，侍女猶遮九華扇。一曲琵琶馬上悲，紫臺青海日淒其。當年應悔輕相棄，深愧君王殺畫師。

陳忠裕公全集卷十三

五言律詩一

春望

春深天意靜，草滿碧無聲。野闊烟難並，山濃雨易成。火應殘海國，花及綴江城。掩抑傷心細，吳農且放耕。

對鶯

啼魂時隱豔，軟語待春催。麗曲温香裏，美人烟霧臺。雨深花幕病，日弄柳衙詼。造次憐看汝，遊絲可自媒。

江南贈别

自古相思地，離筵意渺然。雨深南國暮，雲滿北征年。寇盜悲横野，蛟龍喜浴川。時艱更行役，大抵急幽燕。

病鸚鵡

久爲簾幕客，心性學吳姬。同悴風前伴，相思隴外知。多言老更甚，解夢病增疑。莫厭樊籠困，春鷹不敢窺。

早春

嫩寒猶傍雨，鶯弄促芳春。香洗憐梅婢，波清落鴈臣。山光開小羽，雷勢發羣鱗。空野烟雲薄，迢迢倍損神。

曉

空光雲外至，淡灩散林烏。殘月初回夢，幽花漸入圖。乍明羞障幕，先暖照笙竽。行樂如昏旦，華年不可俱。

燕巢

海濱羈旅客，幸託畫梁宜。養子仍能穩，污泥不在卑。知兵營暗壘，識向避非時，莫恨秋風蟄，華堂今正危。

楊梅

盤餐媚朝日，五月豔新姿。絳雪寒清幄，明星綴曉枝。禮無原廟薦，驛少後宮馳。分餉江湖士，流紅染越絲。

送密之歸皖桐

君歸秋色盡，落葉九江哀。宿雁依寒水，潛蛟避古臺。衍餘圖馬在，機及木牛來（密之衍《易解》，作木牛）。霜月横吳楚，清光送客杯。

送杜冏思省親温州

小舫逐烟姿，君行知有思。涉江神女賽，度嶺石門詩。明月夜深緩，陰峯暑到遲。聚歡應好夢，我意欲相期。

聖期别業即景（三首）

晨光風渚淡，首夏濯羣妍。遠浦估船泊，高林梵鼓傳。岸香藤覆水，墓濕草深烟。盡日荒郊路，江流同去年。

其二
雨淡海棠外，春深弄小紅。猶殘花夢後，已入夏雲中。深隴常藏雉，清江欲下虹。農家早收麥，官吏曉年豐。

其三
虚室河干靜，青苔深淺同。漁蠻絲網月，龍女繡幡風。麥秀歌村老，蓬辛泣小蟲。避愁無地好，踏徑暝梵宮。

行樂詞十首

小少通輕俠，家門事事宜。初成巫雨賦，新聘茂陵姬。玉盌分長樂，珊鞭貢月氏。青樓隨意入，不信有相思。

其二
高樓臨曲沼，朱檻動波濤。别院空歌舞，中堂列羽旄。難忘三婦豔，早結五陵豪。夜飲何能倦，深寒解玉縧。

其三
珠簾花正豔，春夢入葳蕤。碧玉籠嬌鳥，沈香浴小姬。早冠迎劍客，晝飲試筝師。日暮歸何處，銀燈楊柳絲。

其四
池館新成列，來尋舊酒徒。水嬉開曼衍，春倦借樗蒱。宮樣監奴舞，戎裝燕女扶。自矜能任俠，有客履明珠。

其五
誰家好男子，甲第五侯中。世爵當横玉，先朝有賜銅。雀屏秦鏡碧，鳳枕漢環紅。猶恨難爲宿，長歌教小童。

其六
清麗仍儒雅，風流不負身。性能通樂府，名早廁騷人。小史匀箋膩，青娥搗藥新。詩成花幕下，燈火晚留賓。

其七
待月樓頭宴，霜飛龍腦塵。賜釵雙翡翠，壓袖小麒麟。閉幕矜歌妓，持金看浴人。温柔兼激宕，意氣往來新。

其八
出獵平郊道，紅妝隊隊霞。探丸望楊柳，踏鐙理琵琶。佐酒龜兹樂，傳圍大宛騧。醉嬌聯騎去，油壁晚還家。

其九
春江妙含雨，錦纜濯煙姿。繞岸聲歌合，沿溪香粉遺。佳人沈玉珥，神女獻金支。彷彿陳王事，年華不可衰。

其十
未極人間樂，寧知真有焉。碧雲扶殿閣，素月館嬋娟。穆滿旌旗日，劉郎陵墓年。若云天上好，何不遂神仙。

舟涸

舟影清虛斷，秋炎日夕加。幽燕傳厭雨，江浙反霾沙。越女擔鹽横，村童堰水譁。憂虞萬端在，行旅莫長嗟。

偕諸公集盛氏

俗士久不遇，雅人天下稀。文章矜意重，遊戲壯心違。塞北聞兵聚，城南見鳥飛。諸公無寂寞，日月未全非。

偕萬年少李舒章宿陳眉公先生山房（二首）

與客俱好静，夕陽水上寒。遂繇晚山下，頗歷幽人端。烏鵲振風起，松杉入照殘。夜深更語笑，明月畏相看。

其二
連袂上雲岫，寒心各自知。預營高士墓，乃築仙人祠（時先生方營生壙，築呂仙祠於其旁）。江海鳥飛内，冰霜月起時。幽幽林木下，浩蕩不能思。

除夕

城中百萬户，繞繞管絃前。風俗隨鄉古，烟花隔歲妍。未應悲白髪，能不怨芳年。明日春光滿，經過劇可憐。

雜詩四首

豈愁春易暮，天地日崎嶇。不待驅鳴馬，相將祀野狐。邊關分禁闥，臺閣畏江湖。受諫何年事，臨風意轉孤。

其二
彈射非今日，逢迎自昔長。烏臺傷諫草，鳳閣愧飛章。還詔虚風節，聯辭謝紀綱。可憐湖海士，無力奏明光。

其三
干戈生日夜，不見奏金鐃。霧塞已三晉，風清僅二崤。豈應天雨粟，徒兆鳥焚巢。尊貴仍槐棘，悲愁自草茅。

其四
河北飛蛾盛，山東困獸張。長圍開一面，夾擊委三方。虎節神於電，龍章薄似霜。洛中邊使斷，貴粟未空囊。

酬皖城孫生

遙思江外地，名士有芬芳。結客滿天下，移書此一方。妖蛟潛漢帝，麗女屬孫郎。彷彿英雄事，君懷不可忘。

欲偕舒章遊金陵不果各賦詩十首

自隔金陵道，今來第四秋。星辰羅帝闕，龍虎抱江樓。氣象年年大，登臨處處愁。風流如晉代，無夢到西洲。

其二
區中仍故宅，不復寓荆揚。襟帶疑清渭，規圖似洛陽。御街營細柳，廟貌近長楊。嘆息西京老，柴門對未央。

其三
憶出東華省，鍾山謁祕宮。熊羆依日月，弓劍化崆峒。陵户松杉下，羣臣圖畫中。不逢高帝世，深愧事雕蟲。

其四
更憶鷄鳴埭，勳庸王者姿。河山荒國邑，烟雨剥旌旗。不見征誅事，惟看明盛時。中原誰可問，六代令人悲。

其五
佳麗江南日，清流偃大航。柳枝披市屋，蓮子繞宮牆。積翠迷飛閣，真珠拾畫檣。更經三女廟，明月夜焚香。

其六
城北清涼寺，前朝避暑遊。藤蘿水上覆，鼯鼠谷中秋。處處迎盧女，家家祀蔣侯。應憐烟草地，不見景陽樓。

其七
側足興王地，傷心霸業衰。化龍終寂寞，射雉已迷離。月冷貴妃井，風寒太子池。何年憑弔盡，江水不知悲。

其八
昔人多曠遠，今日更繁華。東府諸王宅，含章公主家。月中望楊柳，天際弄琵琶。亡國尋常事，非關玉樹花。

其九
清心憐顧婦，水曲弄明珠。迎女慚桃葉，無郎唱小姑。淺烟雙槳動，帶月半窗扶。莫恨情人少，千秋愁未殊（有感也）。

其十
昔共同門友，寂寥江表姿。豪華羊侃伎，風調謝公姬。晉代詞人歇，吾家狎客衰。此方愁絶地，何許更傷離（憶周、徐諸子）。

十四晚見闇公從金陵歸感賦（二首）

不有開清廟，難施萬石鐘。叩牛歌甯戚，非馬辨孫龍。餘子才無敵，諸公禮自恭。明時多意氣，爲爾訪芙蓉。

其二
我交多泛愛，如爾更淵然。高密難爲客，南州誰見賢。諸儒推嶽嶽，弟子誚便便。各有千秋在，揚家今尚玄。

秋風（二首）

白日空庭過，秋原倚大荒。風吹蓮粉黑，雲帶雁翎黄。海上烽烟重，江南感慨長。壯心馳薊北，匹馬掃□霜。

其二
各有雄心在，秋風兩不平。稻黄天暝暝，桂白月盈盈。虎嘯千秋動，鷹盤百鳥輕。少年方擊楫，未敢問蓴羹。

塞下曲（六首）

落日緣邊去，雲沙相對黄。傳烽近星斗，徙帳逐牛羊。姑衍將軍禪，河源校尉詳。莫愁殘虜在，有策斷西羌。

其二
千里鳴哀角，荒荒動戍樓。橐駝銅狄夜，鵰雁玉關秋。萬馬隨龍種，三軍拜虎頭。更收河右地，自此號涼州。

其三
頻年出漢將，六郡徙良家。雪積黄河岸，風高青塚沙。羌童彈鳥鼠，胡女弄琵琶。别部天山外，分兵逐渾邪。

其四
壯士紛紛在，關中氣莫當。早隨騎都尉，生得右賢王。蔥嶺連西極，龍沙阻北荒。古來矜武節，此地淨□霜。

其五
長安萬餘里，東望暮雲扃。邊驛戎王邸，天山漢將銘。塞榆猶歷歷，關柳更青青。無數臨洮勇，傷心對短亭。

其六
屬國新朝漢，陽關西向開。一城當雪磧，雙隘立烽臺。遠節何年反，降羌幾種來。將軍愁未解，小隊射生回。

秋暮（二首）

夕陽朱草外，新月暮蟲前。素襪欺秋水，紅裳吹晚天。雲紋盤落雁，池影對枯蓮。愁絶瀟湘路，雙彈帝女絃。

其二
獨對滿庭草，幽心不可名。秋香情入暝，雲葉魄生明。移燭金波薄，添衣玉露輕。自聽孤鶴過，碧落久無聲。

揚州（三首）

今日江都道，垂楊剩幾枝。霧因金獸結，風待玉人吹。繡土香消夜，寒塘月起時。紅樓應更醉，莫使昔年悲。

其二
江南年少子，處處逐青娥。怕問雷塘事，終憐水調歌。牙檣淮雨暗，玉管楚聲多。夜半城頭角，飄零怨紫羅。

其三
秋風誰與唱，明月至今哀。已夢江南客，猶歡大業杯。神仙歸霧雨，環珮失樓臺。自弔蕪城賦，淒涼又幾迴。

遊任城南池（少陵賦詩地也）

自昔詞人見，今來共黯然。驛亭官柳道，池館暮雲天。弔古尋遺碣，徵歌問采蓮。何堪攜魯酒，浩蕩晚秋前。

汶濟雜詩（十首）

齊魯千秋路，關梁萬里遊。平疇驕雉兔，土室傍梧楸。雲出東封盛，河傷南徙愁。寂寥無壯士，霜雪滿吳鉤。

其二
平野冥冥氣，居人極望中。城分莒子國，殿似魯王宮。老鶴盤天碧，妖狐吹火紅。維舟荒岸下，木落古祠空。

其三
不見多文學，荒茫何處村。黔黎輕黍稷，朱户畜鷄豚。俠客驚鳴鏑，焚香擁繡旙。問風頻灑涙，東海尚游魂。

其四
莽莽層沙見，川原無是非。犬驕風勁獵，鳥駭日寒飛。小市船朝集，孤城吏夜歸。北來星使冷，應已授冬衣。

其五
東秦憑覽内，昔日甲兵間。避地人誰見，雄圖意可攀。水封鄒嶧穴，雲擁穆陵關。横海方傳捷，三齊且破顔。

其六
沙草隨朝霧，長天覆幾重。魯雲猶似馬，汶水半名龍。城郭風塵際，舟車日夜逢。漸深雲景怯，未敢訪登封。

其七
涓涓流石路，離别在南池。地脊如天黨，山根足雨師。牛羊龍女宅，松柏禹王祠。爲有朝宗道，川符貢不衰。

其八
寂寞皆賢聖，遺風更渺茫。文章青史信，陵墓白雲長。稷下談無敵，龜山操可傷。紛紛多我道，興廢在神鄉。

其九
千里浮舟竟，糾糾戍卒風。豈無輸塞下，有計寶關中。惡少横鹽去，誰何露刃攻。可憐皆奧壤，阡陌幾時空。

其十
聖德深垂儉，王供遞不煩。憂虞都水使，意氣小黄門。鹽鐵標靈薦，弓刀媚至尊。賢豪徒扼腕，按劍與誰論。

抵都下久矣未得家書

别緒分秋去，于今月再弦。夢魂當雁侶，冰雪滯鶯年。京國雲霄上，江城牛斗邊。況聞多戰鬭，忍對晚風前。

長安月夕（二首）

畫角吹殘夜，金縷唱薄寒。千門承玉椀，九陌照銀鞍。青女魂猶白，黄姑影自丹。應憐并州戍，昨日凍桑乾。

其二
燈火高燕市，雲塗萬里空。鴉驚宮樹下，魚凍玉溝中。金鶴螭頭影，銅人鴟尾風。沈沈瑤闕静，醉尉莫相逢。

有懷舒章用子美懷太白首句

不見李生久，荒哉夢日深。文章誰我黨，泉石豈君心。燕市狗屠酒，吳城鳳女簪。迴思游俠伴，何處用黄金。

癸酉除前一日（二首）

亦識他鄉意，同時幾客愁。人情趨帝里，春態到幽州。自失華年去，羞從俠少游。側身天下事，寂寂厭無謀。

其二
晏歲紛紛事，相思夢不全。陸機方入洛，樂毅更遊燕。念亂無儔侶，辭親愧歲年。尚隨日月後，强飲及春前。

贈陳定生（御史大夫中湛子也）

此客乘青翰，飄然若有神。家聲黨錮後，時譽結交新。南國多君子，西臺獨老臣。兩溪漁獵地，何用旁風塵。

九日南郊社集

斜日聚羣彦，高原風更涼。鳧鷖明水影，禾黍廢臺旁。痛飲非長策，良辰真可傷。還將漁獵態，落拓九秋霜。

重九後一日集子建宅觀菊

共此雜英暮，清暉照曲房。香魂搖楚殿，酒態據胡牀。橘柚金盤冷，蝤蛑鐵甲張。何當良會散，明月映寒塘。

月夜獨坐

攬衣隨杳冥，雲霧共清深。明月常相見，幽人愁至今。梧桐搖暮景，蟋蟀斷秋心。屢夢姮娥冷，天高何處尋。

喜宗遠從匡廬歸（二首）

秋山迥相待，羡爾訪廬君。振袖江湖小，憑欄吳楚分。康王谷中水，天子障邊雲。無限幽棲志，斯人自不羣。

其二
聞説歸宗寺，松杉出晉年。有花雲自染，不雨瀑常穿。彭蠡千帆轉，潯陽九派懸。惠詢風已渺，何處可談玄。

晚秋郊外雜咏（八首）

大野冥冥氣，清秋散落暉。白雲涼水曲，丹樹静山扉。飛雉三冬麗，晴鴻萬里歸。何堪分手處，月露夕霏微。

其二
楓林搖落暮，明淨對孤秋。已見月寒苦，惟餘山夜幽。蛟龍蟄大野，桑柘翳荒丘。獨立河梁晚，清波更不流。

其三
遠浦參差動，朱霞夾日輕。籌飛流水急，蘆映落暉明。城郭連秋壯，風烟入夜平。玉衣天外冷，把袖一心驚。

其四
秋晴修里社，玉粒盡除芒。雜樹繞烏雀，荒祠走麝香。寒綸漁事寡，片版吏歸忙。征賦何年減，無繇假稻粱。

其五
野水猶侵岸，寒溪繞暮雲。蒹葭相對落，鵝鸛已成軍。海國北風晚，吳城薄霧分。不堪惆悵事，迴首憶離羣。

其六
隴頭雲欲没，逐望各生愁。瑟瑟風霜至，荒荒天地收。千山搖落照，萬木振高秋。獨坐孤亭晚，昏鴉滿廢丘。

其七
天高迥野曠，不復聽吟蟲。衰草居然白，寒花强自紅。霜明羣雁影，葉冷一溪風。柟栢猶寥落，亭亭極望中。

其八
把酒愁難定，非關秋易醒。幸無豺虎急，已覺蕙蘭零。冷浦菰根黑，霜畦菜甲青。何妨爲大隱，耕稼傍滄溟。

寒雲

荒荒何所有，暮靄倚山横。斷續吳城出，蒼茫海樹平。日黄寒共影，雨白照還明。愁絶孤鴻夜，辛勤萬里行。

長至（二首）

寒鴉分曙色，城郭曉烟青。檜栢高霜氣，蘭芸發夜馨。煖風花泛泛，長景酒冥冥。獨憶蓬萊上，龍鸞賀紫廷。

其二
佳晨難晏坐，日月近芳菲。風動星辰轉，雲長雁鶩飛。春心憑玉管，朔氣滿金徽。應有邊庭樂，今朝射獵歸。

湖南淨慈寺

湖南幽絶處，林麓共蒼然。鳥識松柟路，鼯飛鐘磬前。梵宮山月夜，水驛海雲天。大道斜臨北，悠悠更幾年。

送徐司訓官海州（二首）

君去清淮道，諸生絳帳間。俗餘剡子國，天外鬱洲山。夜霧長鯨立，晴雲野鶴還。嘗聞三島事，從此一追攀。

其二
此夕離筵酒，孤亭驟雨殘。憐君丞相後，猶作腐儒看。蛑蠣春山没，薔薇夜水寒。遙思射魚處，滄海各漫漫（蠣山、薔薇河，海州地名）。

立春（二首）

晚歲移芳景，梅花照眼紅。飛雲搖夜澤，雜雨度春風。有國懷劉向，何人忌孔融。還應歌沔水，念亂與誰同。

其二
清時方晏坐，歲月已遄征。南國易春草，東風入夜情。五絃聊永日，一劍有生平。怪爾飛揚意，何堪事耦耕。

早春閨情（二首）

暖氣通珠箔，晴雲掠曉妝。帳圖黄蛺蝶，香惹紫鴛鴦。芳草愁中發，春暉夢裏長。何因花影動，偏照鬱金堂。

其二
曉睡憐黄麝，高樓動玉珂。金堦紅藥展，珠幌碧雲過。鏡入傷春近，花當夢雨多。自矜方盛日，常傍豔陽歌。

雨夜示闇公

又當風雨夕，終歲此淹留。莫憶十年事，將成永夜愁。憂讒鸚鵡賦，解困鷫鸘裘。已見無奇策，猶思萬户侯。

除前一日（二首）

寒城雲影薄，脈脈度今朝。柏葉翠無敵，鶯聲澁未嬌。鳳簫紅袖籠，羯鼓碧燈搖。頗念芳年事，春風道路遙。

其二
歲序何遷次，輕風官柳斜。縱横裁麗錦，偃蹇折寒花。燈火通千堞，雲霞出萬家。莫愁行樂地，江左正繁華。

春日酬舒章言懷之作（二首）

積雨迷時令，不知春已深。君懷當綺豔，吾意怯登臨。自短風雲氣，猶憐花草心。何堪看淑景，辛苦獨鳴琴。

其二
念爾峥嶸志，非時且獨居。俠遊思季布，慢世愧相如。夜雨青蕪長，春風黄鳥初。錦帆應共載，湖海日清虚。

今年梅花爲積雨所困過慤人館中見其娟然哀麗戲言欲以石甃其下如曲水之製酌其香雨斯亦事之可懷者賦以記之

夜夜思春至，當時已棄捐。無從留豔質，有計酌寒泉。錦石支文砌，温池想翠鈿。華清愁絶地，行雨出神仙。

羣盜

聞道西師至，秦州夜解圍。黄巾誅更熾，白羽厭還非。商洛多幽谷，潼關鎖翠微。中原諸將在，急爲著戎衣。

讀倪鴻寶先生制虚八策疏有感

又傳劉子政，奏記出精誠。孤憤因羣輩，昌言賴聖明。拔山真可恨，填海有餘情。何日無梟獍，天池引鳳鳴。

春初集張子美館中

晴暉搖不定，春影暮珊珊。大樹巢雕鶻，幽庭發蕙蘭。長廊調馬速，步障試燈寒。容易愁心動，看人獨倚闌。

送楊扶曦之湘陰令（二首）

君當春草去，幾日到長沙。雁影衝寒火，猿啼落暮花。孤城湘水濶，畫舫洞庭斜。爲政風流地，天南不憶家。

其二
日照黄陵廟，春生青草湖。迴風神女秀，大澤嶽雲孤。賈誼文悲壯，羅含記有無。知君憂國念，萬里望天都。

酬萬年少（二首）

音問何時發，方春恨不勝。花明千里道，月照九微燈。衰亂誰當念，風流敢自矜。還應謀大隱，荆棘滿青蠅。

其二
海内方多難，殷憂動草萊。奔流羣盜近，疏鑿大河開（時盜向商、洛，開徐、邳黄河）。落日雲龍氣，春風戲馬臺。知君高臥穩，心念出奇才。

南園即事（二首）

春檻微寒動，垂楊搖暮天。鳩啼雙閣晚，客散百花前。葭荻乘新漲，簾櫳憶舊年。不愁風景去，方盛已淒然。

其二
二月溪橋上，芳心折柳過。春深荳蔻小，風入杏花多。鈴閣高猶閉，金塘暖未波。百勞飛欲盡，惆悵不成歌。

花朝溪上新雨

池臺傷令節，憑檻拾珍珠。密雨含花重，明雲出樹孤。沙平浮屬玉，溪煖發菖蒲。舊恨春風裏，飄零又載途。

歸家月中題庭前絳桃

憐爾纖穠意，年年伴寂寥。不知人掩户，惟見月當宵。絳樹歌猶怨，紅珠照未消。應愁芳歲晚，風露莫飄颻。

諸將（五首）

羣盜七年劇，神州不可論。又聞方入楚，複道已歸秦。污染黎民泣，驕矜將帥嗔。何時嚴紀律，天地息風塵。

其二
明主憂時急，曾聞上將才。尚方星劍動，敕使虎旗來。莊賈誅猶晚，揚干法未裁。貂蟬諸帥滿，何計畫雲臺。

其三
王氣開淮右，峥嶸有歲年。熊羆誰不守，狼篲忽相纏。哀痛傳新詔，逍遙恨曩篇。何人慰明主，飛捷到天邊。

其四
馳逐幾千里，中原未罷兵。至今多李苾（受李特流人賄，令其入蜀），猶自憶升卿（虞詡字）。赤幘轅門見，紅顔馬上行。諸軍皆賣賊，天意厭昇平。

其五
三秦通楚塞，鼓角晝猶鳴。荆棘交千里，風塵鎖百城。亦知悲寇盜，不敢望官兵。難息烝黎痛，殷憂賴聖明。

百合

百合何幽素，含風芳草情。豈知花易暮，欲化蝶難成（百合化爲蝶）。麗玉依人煖，黄檀隔帳明。應憐縈蕙帶，小閤夜盈盈。

馮侍御談晉中事有感（二首）

不有風塵息，并州今若何。征輸青草盡，名號赤眉多。安撫依熊虎，飛揚列鸛鵝（時以都司劄授賊首，隨復叛去）。可憐餘霸氣，表裏舊山河。

其二
三鎮將軍幕，防秋鼓不揚。無勞衣靺鞈，徒事結貂璫。滅虜爾猶豫，登壇人渺茫。蕭條胡馬去，落日雁門黄。

立秋日酬建陽沈令

初涼開玉札，爲政爾神清。酌水建溪冷，餐霞閩嶠明。荔枝當夏熟，蕉布御秋輕。慰我投文錦，無煩夢裏行（鉉臣寄紅綺及《文苑英華》）。

七夕（二首）

夜來涼雨散，秋至緒風多。渺渺雲澄樹，峨峨人近河。金鈿烟外落，玉珮暗中過。聞説天孫巧，虚無奈爾何。

其二
清影何時隱，神光迥澹浮。龍鸞虚佇月，烏鵲静臨秋。風落花間露，星明池上樓。漢宮誰更寵，此夕拜牽牛。

秋居雜詩（十首）

幽處真無策，曠然生衆愁。詩書徒自喜，藥餌日相謀。蘭蕙芬芳晚，星雲窈窕秋。單衣臨玉露，庭樹夜淹留。

其二
秋風高不極，萬里下城阿。霽日曉雲淨，横塘亂水過。仲翔時論異，平子抱愁多。寥落予堪隱，無心問斧柯。

其三
堦下久荒草，況當秋日殘。秦風悲白露，楚客怨紅蘭。鴻雁影寥廓，梧桐聲勁寒。不知千里暮，衰颯幾人看。

其四
秋思隨時積，悲涼秋更殊。何當臨玉鏡，無計挽金瓠（時予有殤女之戚）。肅肅飛烏鵲，冥冥啼蟪蛄。不堪兒女氣，引滿莫躊蹰。

其五
秋燕何時去，空堂試裌衣。城池多落日，雲樹展清暉。畏客漸成僻，言愁誰與歸。天寒孤館夜，俯仰託金徽。

其六
蒼茫聊出郭，大野一徘徊。早穫登高隴，斜陽上廢臺。水聲丹鵠壯，天路皁雕開。爲爾飛揚意，憐予在草萊。

其七
常作雲山夢，離羣不可招。遨遊犬子倦，賓從客兒嬌（舒章招予遊横雲，予病不往）。楚橘明霜圃，江楓偃畫橋。刺船斜月下，何計慰飄颻。

其八
獨夜嚴城靜，霜寒擊柝清。蟾蜍金井恨，絡緯玉關情。紫塞方回馬，藍田正擁兵。可憐餘壯士，結髪未知名。

其九
明時慚遠志，安穩獨幽居。溟渤當秋壯，星河永夜虚。黄金誤子政，白璧恃相如。奇服吾寧愛，無勞擬上書。

其十
未遣憑陵氣，高秋見大風。昔人宜射獵，而我事雕蟲。歲月生愁裏，關河繞夢中。不知身本賤，何處有奇功。

夜泊滸墅

暮宿津頭樹，微寒此夕分。鴻連鴨城雨，人夢虎疁雲。擊鼓迎關吏，吹笳發戍軍。棄襦真少策，回首日紛紛。

將抵無錫

揚帆投不極，黯黯凍雲過。雨後村舂急，風寒岸緯多。水城輕秫米，山市傍烟蘿。蕩口新酷熟，何妨倚嘯歌。

舟行雨中有憶亡女（家以俗例，是日饗之）

猶是吳山路，回思便悄然。歸時開玉鎖，誰與索花鈿。緑蕙繁霜夜，丹楓夢雨天。未衰憐庾信，哀逝賦空傳。

立春夜

又聞芳歲近，豈意耿爲愁。遠響風搖雁，微明雪下樓。干戈春草斷，鐘鼓暮雲收。自笑何寥廓，常思問九州。

除夕有懷亡女

渺渺非人境，何年見汝歸。常時當令節，猶自整新衣。小像幽蘭側，孤墳暮鳥飛。豔陽芳草發，何處託春暉。

清明

芳草望不極，離離澹夕暉。可隨羅襪去，宜碾玉輪歸。楊柳紅樓重，櫻桃碧樹稀。何人當令節，陌上託音徽。

暮春月夜遊虎丘寺（二首）

幽徑人間近，微行適晚情。紅泉明夜壑，碧樹隱春城。鐵鳳荒祠古，金鳧暮草平。又當遊女散，玉珮迥無聲。

其二
華滋澄夜色，緩步涉清光。雲散高臺淨，烟深雜草香。孤亭人渺渺，小院木蒼蒼。獨憶吳宮事，春風不自傷。

送徐聖期省試金陵

南朝多博雅，爾去可縱横。苑藕供玄席，宮鶯囀碧城。畢方能辨族，服匿早知名。誰載張安世，君王顧盼榮。

晚秋暮雨

寂寂爾何久，悠悠江水東。勁風吹畫角，密雨度哀鴻。世事豈高枕，吾身尚轉蓬。誰堪倚枯樹，搖蕩九秋中。

有感示闇公

風塵仍不息，杖策每差池。吾輩豈終爾，天心安可知。徒勞明主夢，誰釋柄臣疑。報國生平事，憐君未老時。

久不得邸報

消息經時斷，神京極望愁。百城閉河朔，萬馬赴幽州。絶塞黄沙暮，高原白露秋。漢廷誰寵貴，明主莫分憂。

晚出左掖

吏散催金鑰，傳呼晚更稠。霞連三殿角，日照五城樓。衛士層霄暮，宮鴉疎影秋。遙瞻清禁裏，省覽尚垂旒（時上在武英）。

會極門接諸司奏章

前朝通左禁，晨闢綺疏風。黄閣當雲雉，丹霄憶夢熊。御書垂象緯，封事半韜戎。衮職憑元老，應知諫草空。

曉入端門

周廬方罷警，曙色洞門斜。天仗分霞氣，雲旗捲露華。鶯流春殿檻，象識御堤沙。青鎖諸郎貴，還能問白麻。

游米太僕漫園為米吉士賦（二首）

便覺市朝遠，幽亭烟水涵。打魚紅撥剌，洗馬碧驂驔。花柳競春態，樓臺通夕嵐。無勞望雲樹，萬里憶江南。

其二
大隱何年在，菰蒲好問津。下流宗太液，别院望宜春。竹石悲生事，風騷寄後人。至今餘彦會，遺卷一傷神。

淨業寺

娟娟媚湖日，靄靄静春流。魚艇驕中貴，蓮塘屬子侯。藤蘿蒙鉢石，幡葢拂簾鉤。僧老四朝事，閒論動客愁。
【附録】包爾庚《同臥子避暑淨業寺》詩：
長安有仕子，焦然騖廣術。夕負炎埃歸，朝觸熛烟出。懷抱旣以乖，俯仰成牽率。紛紛許史家，競弄如年日。選蔭激齊謳，臨坻汎趙瑟。玉手斷玄冰，金柈薦丹實。吾徒引勝流，駘蕩依清室。樓雉覽參差，嶺雲更嶤崒。遙渚蟲光升，高樹蟬吟畢。充充芳氣盈，翩翩魚鳥逸。誰云京洛塵，一往緇素質？

御溝

潺湲御溝水，窈窕吐清音。添得龍池雨，遙憐玉砌深。飛花隨九曲，鬭鴨滿層陰。惟有金波影，年年流至今。

燕中雜詩（二十首）

聖化深幽朔，輿圖三百秋。昔時豪俠地，今日帝王州。宮闕符玄象，山河擁上游。更聞弘儉德，薄海仰垂旒。

其二
黄雲覆千里，朔氣滿城阿。滄海北流急，燕山南向多。邊關新堠火，風俗舊悲歌。文帝雄圖在，犁庭今若何。

其三
上苑秋風早，邊愁四望開。寒砧動星漢，夜柝警樓臺。雙闕塞雲淨，嚴城山雨來。諸公多暇日，鳴玉出蓬萊。

其四
西宮花向夕，南内樹臨秋。雁塞雲成陣，龍沙月近樓。羽林天厩馬，謁者閤門籌。共見昇平日，誰分聖主憂。

其五
依天開壁壘，十萬衛神都。蛇鳥應靈異，魚龍定有無。佽飛驕壯士，敕勒散降胡。歎息西園貴，年年佩虎符。

其六
聖代離宮少，威儀備漢年。龍池雲出地，鹿苑草連天。夜樹移温室，秋禾熟弄田。但能勞夢卜，晏坐理朱弦。

其七
城西幽絶地，策馬一盤桓。鐘鼓千山暮，風雲萬木寒。竹宮浮露掌，花殿接星壇。歷歷先朝蹟，丹青歲月殘。

其八
玉泉流不極，野老説宣宗。香象臺邊臥，牽牛水上逢。屬車驚雁鶩，御幄冷芙蓉。欲望景陵樹，雲山暝萬重。

其九
自天迴紫塞，坼地小黄河。匹練雙蛟下，長虹萬馬過。牛羊秋草濶，梨棗晚雲多。俯仰英雄事，高原發浩歌。

其十
絶塞西山頂，高寒極望時。參差界燕趙，恍惚辨華夷。落日催飛輓，荒雲拂大旗。應知天設險，不敢祭龍祠。

其十一
昔有龍門嶺，居庸第幾層。但聞通一道，兼得護諸陵。烏散髠徒鼓，雞鳴候吏燈。新添八校尉，胡馬日飛騰。

其十二
北望鼎湖遠，軍都松柏中。郭樊陪寢殿，田杜徙關東。倉卒降□變，蕭條故井空。艱難開幕府，輦道起秋風。

其十三
荆吳勞轉運，萬舫日相聞。人指天津樹，帆開滄海雲。流離玄菟郡，跋扈水犀軍。嘗憶乘風將，樓船自不羣。

其十四
河朔多遊俠，金鞍白鼻騧。雙雕秋渡海，羣鹿夜尋沙（苑中鹿冬時輒逸海濱食鹽，至春始歸）。舊業高東第，新兵領北牙。拂鷹臺（臺在南海子）下宿，應識苑中花。

其十五
馬客幽州盛，將軍大宛回。繇來駒萬匹，不惜錦千堆。苜蓿開新苑，風塵出異才。還應空朔漠，此日號龍媒。

其十六
昭王曾此地，賓客滿華陽。壯士何寥落，仙人更渺茫。干年臺草碧，盡日海雲黄。易水無情思，蕭蕭暮景長。

其十七
傳聞西塞裏，洞壑少人知。鍾乳雲同漏，琪花風不吹。幼安還或默，子幹更爲師。今日稱肥遯，還山本未遲。

其十八
蓟門東出塞，幾驛到遼西。沙磧邊聲起，雲峯夜火齊。黠胡真餓虎，雜種本連雞。何日從驃騎，天山聽鼓鼙。

其十九
横波傳碣石，大漠走雲中。犄角吾無計，陰謀人自工。不成誅悍將，何事策奇功。廟算一朝定，天威遼海東。

其二十
自識京華客，將爲州郡臣。搴帷瞻日月，叱馭即風塵。案牘真能事，文章暫寄人。酬恩皆有地，莫憶上林春。

得闇公書知與讓木有卜鄰之志却寄讓木

河北朔雲滿，君今歸舊廬。買田兵革外，漉酒稻花初。宿有青裠志，猶傳黄石書。桑陰移欲盡，談笑定何如。

寄懷彭燕又

春來登岱頂，海色夜微明（今春同燕又登岱）。二月京華别，三年吳市情。伯鸞歌欲盡，孝若誥初成。九畹今無恙，遲予事耦耕。

出都次蘆溝作（二首）

燕山一回首，去國爾何之。遠道八千里，壯心三十時。鐵衣生慘澹，玉座問瘡痍。亦是分憂者，無嫌佐郡卑。

其二
愁絶炎天吏，秋風度渾河。可憐今夜月，偏照帝城多。拜慶江雲滿，乘傳嶺樹過。繇來輕萬里，況復仗恩波。

陳忠裕公全集卷十四

五言律詩二

立春前一日雪中集龍潭舟次

樓船投極浦，大雪舞迴風。獨樹虚無裏，長河黯淡中。迎春金縷重，暖夜玉杯空。共惜華年去，更闌燭影紅。

戊寅元日（二首）

平明開淑景，雲物媚新年。曉日朱霞外，春風碧樹前。雄心銷齒馬，捷足敢憐蚿。莫厭鶯花事，寥寥守太玄。

其二
自覺滄江穩，猶思上苑春。重輪符帝子（今春皇太子出閤），五色盡賢人。豺虎無寧歲，鸞鵷莫愛身。昇平應不遠，垂拱理三辰。

早春遊婁東王璽卿東園（二首）

别墅東郊道，春暉起薄陰。曲樊微徑出，亂木小闌深。竹勢迴崗接，花源隔水尋。便生濠濮想，疎館獨鳴琴。

其二
拂拭朱門貴，幽然物外情。碧雲搖暗雨，紅藥媚餘晴。平野華堂迥，寒花絶澗明。最憐無粉澤，一往見澄泓。

戊寅七夕病中

又向佳期臥，金風動素波。碧雲凝月落，雕鵲犯星過。巧笑明樓迥，幽暉清簟多。不堪同病夜，苦憶共秋河。

夜泊鹿城

孤舟投暝色，倚檻薄寒生。古木昏雲氣，微香入暮情。繁星搖極浦，斜漢轉嚴城。縱飲不能寐，秋風北雁聲。

同舒章晚泊黄浦

南浦微風動，茫然扈壘秋。寒潮天際出，落日海西流。草樹津雲合，人烟朔吹收。可憐舟楫夜，咫尺近滄洲。

石齋先生築講壇於大滌山即玄蓋洞天也予從先生留連累日（八首）

明湖連暮靄，積翠萬重山。九折泉聲亂，千峯雲氣閒。尋真窮石室，卜築掩松關。尚有蒼生慮，高談夜未還。

其二
夫子辭金馬，君恩萬里遊。講壇依日月，福地少春秋。窈窕巖花落，空濛玉乳流。此中堪大隱，何計訪披裘。

其三
傳聞玄葢洞，遠接具區流。尚與人間近，疑從天外遊。玉芝丹竈夜，石鼓碧雲秋。不見羣真會，相攜到十洲。

其四
龍臥非間日，鴻飛亦有年。葢棕臨碧澗，種藥引紅泉。猨虎窗前度，星辰谷口懸。翻秋山鬼意，寂寞對嬋娟。

其五
三山迷漢使，更起白雲壇。環珮天風滿，旌旗海日殘。草侵羣帝靜，月度九霄寒。惆悵乘鸞女，焚香獨夜闌。

其六
或默還無意，賞心空自知。鹿銜堦草遍，龍起嶺雲遲。金石歌商頌，蘭蓀寫楚辭。美人烟樹外，愁絶眄佳期。

其七
本是行吟侣，翛然意不羣。簾垂天柱雨，樓斷海門雲。匪兕存吾道，批鱗樂聖君。明時多夢卜，蚤晚欲相聞。

其八
小雅原無怒，高真尚有情。仙人星作佩，弟子玉爲名。山遠禽聲斷，冬晴木葉輕。風塵天地外，俯仰已心驚。
【附録】黄道周《再遊大滌玄蓋詩》
九折他年杖，孤危七尺身。不因交有道，那得屐通神。竹徑疑人絶，藤香與石親。能賒數畝秫，爲寄隴頭春。
洒掃不辭倦，幽尋未厭頻。呼童穿舊竇，召客賀新鄰。石户侵瑤草，爛碁冷積薪。尚多圖畫意，欲悉與家人。

輓侯文中（二首）

之子華宗彦，清標得令名。琳琅真獨立，羅綺不勝情。淳行諸儒重，玄言舉座傾。春風搖落後，彷彿念生平。

其二
南國多英俊，如君雅度希。風規何太整，名教樂相依。玉樹悲黄土，金庭問紫衣。更增山簡慟，翻覺達人非（文中爲予友雍瞻子，風儀整秀，規簡貞令）。

浦口觀潮

北風吹廟口，斷岸落蒹葭。海氣兼秋盛，江雲夾日斜。檣帆迎疊浪，鳧雁没圓沙。掛席搴蘅杜，乘流晚到家。

舟發金陵宿儀真（二首）

芳草斷中流，連峯出潤州。潮迎雙槳慢，日照片帆收。入雒慚初服，横江數壯遊。可憐回首地，痛飲石城樓。

其二
三月風濤暮，滄江萬里情。浮雲生采石，春色斷蕪城。淮甸開王服，吳關鎖舊京。烏啼今夜月，分得故園明。

河上逢李映碧給諫謫還

莽莽平原盡，荒荒落日過。凱風吹白麥，崩岸走黄河。馮軾投瑤草，班荆動玉珂。一聞京雒語，倍使客愁多。

桃源夜遇鄭超宗落第還維揚

相逢班馬鳴，三月出王京。秉燭黄河岸，悲歌下相城。風雲雙闕暗，花柳半江明。突兀金臺上，知君最不平。

宿遷

寂寞鍾吾國，荆榛項籍臺。霸圖三楚盡，王氣九天開。坼地黄河出，經漕白羽催。朝宗今不改，空憶濟川才。

途中

不識宦情薄，驅車今若何。兖徐荒草濶，淮泗大風多。擊柝空村臥，于茅廢井過。遙思故園在，明月滿藤蘿。

淮北憶家（三首）

微禄我寧羡，辭親入帝鄉。不知行旅地，何處倚閭望。夢度淮雲小，心隨越鳥長。萋萋芳草路，無地不迴腸。

其二
失策在天涯，驚心感物華。江天多宿雨，魯國但飛沙。梅子黄銀熟，桐陰碧玉斜。夜闌長不寐，何計夢還家。

其三
我家谷水上，暮色碧雲端。朋好長攜手，高談指歲寒。離羣時態異，旅食衆人看。此日一樽酒，誰憐行路難。

雨後發下邳

雨過下邳城，林端霽色平。嶧陽含宿霧，泗水動微明。征馬浮雲氣，離人芳草生。橋邊有黄石，惆悵不勝情。

將至嶧縣

明發望仙臺，青峯斷復迴。一川烟草潤，千磵石林開。堠吏聞鷄度，山農抱犢來。紅顔不可見，倚柱至今哀（即魯漆室地）。

嶧縣

四嶺起層陰，孤城接茂林。鶻巢春樹迥，馬度夕陽深。絶坂野花落，平橋亂水侵。防胡猶此地，危堞動邊心（見城上守具尚存）。

兗州

東藩冠帶國，魯郡舊名城。雷雨秦碑暗，星辰孔壁明。危旌荒草動，畫角海雲生。落日關門閉，翩翩雙燕輕。

汶上

海岱色蒼然，風迴萬木連。雲深鉅野澤，雨隔汶陽田。歸燕愁兵氣，勞人惜壯年。何來遊俠子，羨爾玉爲鞭。

東平

陵谷何紆曲，平廬雄鎮開。暮雲横戍嶂，春色斷烽臺。苜蓿驚胡騎，菁蒿薦客盃。樂郊還可賦，誰繼阮生才。

過東阿懷曹子建

文苑風流散，賢王池館空。應劉存古誼，吳蜀耻奇功。嶽樹春雲外，漳河暮雨中。最憐不得意，睇盼雒城東。

過茌平有懷馬周

賓王慷慨士，落魄向長安。不作將軍客，誰邀天子看。棄繻函谷易，買駿華陽難。此日方開館，何年更築壇。

苜蓿

荒雲連苜蓿，已傍戰場開。不向宛城閉，偏宜漢苑栽。邊愁生馬邑，春色斷龍堆。何日嫖姚將，親驅汗血來。

經高唐傷旱

胡塵吹不息，旱魃爾何威。四月無春早，千村惟落暉。狐祥祠已廢，狼跋野應稀（北人以狼多爲豐年）。薄伐誰能咏，昭回帝自祈。

德州

景德原通北，衡漳流自西。千帆津樹合，萬井曙烟迷。蔓草燐能照，空林燕不棲。周餘無野哭，聖世有雲霓。

交河

烏啼征馬動，曙色散滹沱。海氣通三島，天風靜九河。沙平邊草斷，日淡塞雲多。百里無烟火，空村客自過。

蘆溝新城

赤縣山河壯，青郊版築新。旌竿千嶂逼，鼛鼓萬人屯。雉堞開天市，虹橋出漢津。應知非設險，翼衛軫王民。

渡馬頰

長薄緣修坂，中流馬頰河。平沙喧佇立，野艇漫經過。高樹涼颸早，陰巖返照多。吾纓聊可濯，日側倚青蘿。

濟上立秋（二首）

濟西驚一葉，涼雨滿東州。枉渚蒹葭落，荒林鶗鴂愁。風雲生大澤，笳吹發中流。蕙草空相憶，誰憐白露秋。

其二
春辭蘭渚東，紅藥繫青驄。别久成荒草，歸期逐塞鴻。輕雷殷鉅野，急雨過龜蒙。況值相思夜，秋風萬里同。

秋歸涉黄河（三首）

秋水下龍門，黄河九曲渾。西來浮日月，南徙劃乾坤。羣燕盤渦掠，千帆折溜奔。茫然思禹迹，何處是崑崙。

其二
揚舲濁浪起，掛席晚風多。氣壓清淮水，沙横滄海波。秋陰沈大野，落日蕩長河。繁吹生遥夜，中流發櫂歌。

其三
銀漢掛邊城，黄河入塞行。南溟愁吐納，西極想澄清（黄河源本清，合他流始濁）。怫鬱魚龍氣，飄零烏鵲情。秋來破浪意，翻爲望鄉生。

薄暮望海

山光齊入暝，海色靜分秋。獨眺羣峯上，虚疑萬里遊。星連陰火動，天接浪雲浮。明月生東嶠，清輝滿十洲。

山中曉行

夕宿青冥裏，晨驅翠靄旁。卷旗千嶂月，吹角萬山霜。虎嘯陰崖黑，雞鳴曙海黄。無因愁予馬，側足此高岡。

朱家巷

漆沮周后國，豐沛漢王家。雪霽都亭柳，春生原廟花。山川留第宅，日月近京華。萬乘曾游地，鳴笳起暮鴉。

七夕渡曹娥江

佳期今又見，旅思日應加。秋水芳洲淨，朝雲桂楫斜。虹橋連海市，玉珮照江花。彷彿奔龍會，迢迢漢影遮。

寄青田令楊龍友（二首）

無盡青山裏，何峯是栝蒼。朱絃彈落木，玄翮唳清霜。磬折工爲慢，嶙峋不易藏。惟憑南雁發，矯首白雲鄉。

其二
小郡分千嶂，卑官共一州。秋雲通畫幔，春水遇蘭舟。游女湖爲鏡，仙人石作樓。羡君郎宿位，乃傍少微留（處州上應處士星，故號）。
【附録】楊文驄《答陳司理臥子》詩
峻節山陰道，魚書過婺州。遠人驚異數，高論許同舟。僻壤蘭爲國，荒城竹作樓。自憐隨去住，淮海亦曾留。

弔東湖樵夫（遜國義士）

痛哭腰鎌子，深林獨夜聞。猿啼滄海岸，龍失楚江雲。丹闕星辰變，青山魑魅分。首陽薇可掇，共爾弔湘君。

哭周勒卣（八首）

勒卣殁兩月矣，忽忽未得爲哀誄之文。越署小暇，爲詩八章以哭之。神理有知，庶幾不忘生平之言。
搖落周生後，風流頓黯然。盛名猶在世，大雅竟誰傳。窮巷悲横笛，高山欲斷絃。華亭雙白鶴，何日是歸年。

其二
壁立無愁色，蕭然湖海風。依人嘗氣盡，慢世爲途窮。薄祭虚王導，遺書乏所忠。古來稱寂寞，未必與君同。

其三
海内推吾黨，何人可共攀。生當元凱世，名在顧廚間。文字垂三象，精靈叩九關。藏書并埋骨，突兀此青山。

其四
昔日長干里，紅樓隱暮霞。酒狂如僕射，情死似瑯琊。松柏西陵樹，菖蒲北里花。春風夜臺路，玉勒向誰家。

其五
數子皆狂簡，如君埋照多。放言天地外，痛飲歲時過。雲散南皮讌，珠沈東海波。酒壚已昨日，流恨邈山河。

其六
禰生嘗客楚，司馬更游梁（勒卣嘗游襄、漢、睢陽）。江漢留鸚鵡，風塵短驌驦。秋雲兔苑冷，春草鹿門荒。欲向巫咸問，中原正渺茫。

其七
後死予還在，先驅汝竟虚。文章悲鵩鳥，靈爽媵文魚。力命嘗相難，天人事總踈。可將宣室語，重報秣陵書。

其八
地下仍文苑，人間混酒徒。一丘虚宿草，萬里會生芻。掛劍吳公子，招魂楚大夫。還應碑有道，不朽未全無。

早春風雨

春城愁極望，黯澹失長空。樹杪流泉細，雲根衆壑通。松柟沈曉霧，鷹隼會天風。花月前宵滿，相思隔夢中。

雹

雨冰何歷落，韶歲告陽愆。瑟瑟珠簾濕，泠泠碧瓦穿。城烏爭粉堞，澤雁起沙田。慎莫傷牟麥，三農愁不眠。

初春閣夜

高閣俯青冥，春宵任醉醒。鐘聲沈凍雨，燈影落寒星。驛使南來斷，風烟北望扃。折梅無所寄，萬里念飄零。

春雪浹旬自郡適諸暨

荏苒春光後，蕭條積雨前。迴風分嶺雪，懸溜没山田。日月迷樵徑，村墟斷爨烟。停車慚野老，愁絶度流年。

西陵初晴

積雨閒愁滿，新晴野望開。潮平海門樹，春到越王臺。江柳含烟細，林花入照催。物華欣有託，盡日此徘徊。

西陵得家信

家山吳苑側，官舫越江湄。作客憑書易，思親恨信遲。霽林黄鳥度，深院碧陰（一作雲）移。不念看花侶，春風今又吹。

桃花

春色斷簾鉤，飛花上玉樓。新妝微雨過，卷幔綵霞流。日炙紅顔淡，風搖碧草愁。最憐零落處，誰向錦茵收。

送張孝廉游廣州

君向羊城去，羅浮已落梅。應題漢將柱，獨上武王臺。地折東溟盡，天低南斗開。征蠻幕府客，爭羡陸生才。

雜感（四首）

鎩翮仍爲瑞，批鱗亦已遙。更聞收杜衆，誰與赦王調。清議存游士，昌言憶聖朝。平生師友誼，俛仰愧漁樵。

其二
大河南北望，萬里入春愁。車馬空官渡，風烟滿豫州。黄巾連户著，白骨少人收。自古中原地，應煩聖主憂。

其三
蒼莽淮南路，連城動鼓鼙。春風愁燕子，朝雨落棠梨。神物園陵護，兵聲江海低。兩京舊馳道，極望轉淒迷。

其四
兵戈傳劍外，消息每差池。已失夔門險，誰言蜀棧危。雪山寒鼓角，玉壘暗旌旗。天子頻西顧，元戎實總師。

越署早春（二首）

春色開青甸，山樓鎖翠微。千林浮淑景，萬户媚清暉。日煖鳥初囀，風和花未飛。不知候雁意，何自獨思歸。

其二
春山雪後明，黛色滿江城。風轉林花發，霞蒸海氣平。管絃催暮靄，樓閣動新晴。越客登臨處，浮雲日夜生。

得萊陽宋澄嵐書序令昆華之賢從宗玉兩令君及長嗣夏玉孝廉之變兼訊亡友周勒卣悽然賦酬（二首）

迴首長安夜，春風五載過。親朋餘涕淚，天地阻干戈。江外浮雲變，齊丘荒草多。書來問消息，忘爾隔關河。

其二
越觀望江天，風烟海上連。招魂非一客，惜别過三年。日暗田横島，春深范蠡船。故人今漸少，誰與拂朱絃。

杭州使院有懷

鈴閣晝陰陰，風清古木深。壞墻生薜荔，小院熟來禽。惻促過嘉月，飛揚負宿心。有懷遲彼美，何日度遙岑。

流民

懷符山縣去，憑軾暗生悲。中澤鴻多怨，空倉雀苦飢。市門連井閉，米舶渡江遲。樂土今何在，春風易别離。

寄番禺令謝天愚

萬里炎州吏，褰帷嶺外看。煖風開蜃市，清譽到珠官。雨過江雲合，虹殘海日寒。迴瞻北斗近，莫憶路漫漫。

孟夏一日禾城遇錢宗伯夜談時事（二首）

孟夏陶陶夕，相逢檇李城。山川留謝傅，鄉里識州平。抵掌無羣盜，同心數世英。誰知湖海上，黽勉念周京。

其二
數州皆警急，東國倍堪虞。不自清河濟，何繇問轉輸。雄才非世出，羣策每相符。庶有公開閣，狂言許我徒。

襄陽（二首）

江漢西陲重，荆襄南紀雄。諸侯悲峴首，耆舊失隆中。燧色通秦塞，妖星下楚宮。不知大堤女，何處無春風。

其二
昭帝諸王國，先朝寵貴偏。至今漢水賦，應勝大風篇。冠蓋屯羣盜，銅鞮乏少年。楚臣零落盡，哀郢竟誰傳（冠蓋里，在襄陽城）。

吳興（四首）

藹藹吳興郡，輝輝震澤陰。山川紛斷續，浦溆澹浮沈。稉稻春田足，芙蓉秋嶼深。南樓重懷古，暇日此登臨。

其二
卷幔雙溪下，清虚出畫圖。人烟吹雁鶩，城郭入菰蒲。暮靄平千嶂，秋風落五湖。羅衣汀草外，何處採明珠。

其三
飛燕晝初長，陌頭行採桑。春風一垂手，日暮尚攜筐。密繭温如玉，新綿白似霜。何勞使君問，無暇織流黄（閔災也，民以絲充漕）。

其四
暮雨過汀洲，江深菡萏秋。碧雲天際合，青嶂鏡中收。菰米侵唇冷，菱絲入腕柔。更聞西塞下，漁唱落輕舟。

新秋蔣楚珍周天格二同年招飲台州東湖

碧檻臨秋水，華軒對落暉。明霞流綺席，清露襲仙衣。烏鵲高玄渚，芙蓉入翠微。佳期應不遠，樽酒重依依。

郡閣秋夕

嚴城秋色滿，高閣夜聲多。碧月懸丹嶂，華星落絳河。泠泠桐葉下，冉冉桂花過。不識浮雲意，無因問素娥。

同畢李二寅丈重游許寺

爲愛徵君宅，相攜日暮尋。風鈴搖碧瓦，雪磴照珠林。疊石層樓逈，叢篁小院深。不勝懷古意，並坐惜華簪。

富春城中作

古邑抱江流，江寒五月秋。浮雲平畫堞，倒影射飛樓。帆轉冥遙渚，潮生失淺洲。空留形勝在，頓使客心愁。

冬涉曹娥江

夕宿淹長道，晨興涉廣川。峽雲昏草樹，江雨雜人烟。風急神娥廟，天寒津吏船。溯洄洵可樂，思卜剡中田。

冬雪之暨陽（二首）

積雪山陰道，猶同晉永和。空濛封䆗篠，皎潔秀巖阿。平畈飢烏落，奔流涉馬多。不知高臥者，歲晏意如何。

其二
重重雲出樹，杳杳雪浮岑。松檜青葱見，熊羆偃臥深。穿林明錦障，度嶺照清襟。遂覺風塵外，偏多山水音。

斗子巖

風高陰日蕩，野曠曉嵐平。積雪飛虚壁，寒雲護削成。天移南斗近，地接婺星明。繫馬青林下，蕭寥胡雁鳴。

慈谿道中

山合輕陰淺，江明積翠深。白沙迴枉渚，黄葉亂寒林。跋涉羞關堠，風波動越吟。跂予桐柏頂，悵矣隔幽尋。

歲暮于役烏傷道中

田野氣沈沈，悲風灌木吟。逢迎成吏道，奔走動鄉心。雲覆松陰薄，冰流石瀨深。中原烽未息，歲晏欲沾襟。

送家大母還鄉至禦兒夢入里門

家山連檇李，悵望轉躊蹰。夢入平原宅，春留潘令輿。官橋桑柘滿，小閤蕙蘭初。五兩終朝路，雲中辨敝廬。

早春李立齋令君邀游罨畫溪（二首）

松崗明積雪，竹岸覆春沙。别浦生芳杜，乘流問浣紗。迴風張樂細，落日蕩舟斜。欲解江皋佩，皆言勝若耶。

其二
桂楫五湖西，春風入畫溪。石泉分裊裊，沙草静萋萋。卷幔藤蘿合，迴舷竹樹迷。使君多暇日，真欲問幽棲。

睢陽

閼伯分星地，商王建社來。族多樂黶汰，守乏華元才。日暮歌鐘歇，天荒畫角哀。異時賓客在，寂莫向平臺。

初夏同倪司成吳金吾畢少府同游祁侍御寓山園亭（八首）

南國稱佳麗，西園足徜徉。地鄰梅尉宅，人即鄭公鄉。碧岸花迎棹，朱欄柳拂牀。清歌遲客意，引滿向斜陽。

其二
寓園幽絕處，暇日此經過。錦石支紅藥，青霞帶緑蘿。卷簾朝雨至，放艇夏雲多。忽憶東山客，應憐對綺羅。

其三
月館凌虚迥，風臺永夜涼。鏡中分畫閣，樹杪出迴廊。竹色匡牀冷，槐陰清簟長。不煩絃管在，高論到羲皇。

其四
幔亭高不極，獨夜此登臨。歷亂方塘影，徘徊嘉樹林。星辰丹嶂逼，燈火翠微深。久立霑清露，猶懸待月心。

其五
芳甸乘雙槳，和風試夾衣。華筵張水次，清曲送雲飛。日鑄茶新熟，湘湖蓴欲肥。主人歌伐木，真擬醉無歸。

其六
蓮塘迴葯室，宛轉碧欄干。珍鳥窺羅幔，幽花掃（一作滿）石壇。綵虹當澗落，凝靄入窗寒。此際愁予美，迢迢萬里看。

其七
中朝柱下史，偏愛若耶春。巖壑千重合，樓臺十里新。燕泥污錦瑟，竹粉墮花茵。真有幽棲興，相攜此卜鄰。

其八
湘水羅含宅，成都揚子亭。山川逢暇日，賓客動干星。講易瑯玕榻，藏書琬琰銘。不知王逸少，曾見幾峯青。

大風雨渡東陽江

險道疲征馬，危灘得艤舟。千山梅雨合，五月漲江秋。鷗鷺當人立，魚龍出浪浮。還憑忠信在，欲上呂梁游。

予討山越遇大水阻酥溪不得渡宿善溪

積雨靄沈沈，川原不可尋。前驅稱没馬，埋竈得空林。峻壑千重溜，懸流百仞深（一作尺岑）。編橋還叱馭，莫歎武溪淫（一作深）。

過酥溪水深不可涉從間道至上流十里渡

策馬溪流駛，籃輿小徑通。亂泉穿石底，飛瀑掛雲中。纂纂棗垂雨，離離苗向風。問途荷篠子，掉臂入墻東。

壬午生日發永康憶去歲在崇德前歲在都門

屈指予生日，三年不在家。前春薊門柳，昨歲禦亭花。壯志銷奔走，殊方感物華。高堂應念汝，遠近總天涯。

縉雲

煙火傳深谷，何年聚邑成。懸崖開小市，壘石置疑城。草木雲中見，溪山雨後明。仙都青靄斷，迴首欲忘情。

仙都

青山望不極，迢遞入仙都。黛色横天際，蒼烟斷海隅。泉聲千澗合，雲物萬峯殊。元放端居裏，飛龍定有無。

陟縉雲馮公嶺即木合嶺也上有桃花隘

百折桃花隘，雄關已近天。山川沈顥氣，閩越辨蒼烟。梯壁成阡陌，披雲得市廛。回看下方路，雷雨萬峯懸。

麗水九龍村

人烟迴樹杪，村落帶江流。數畝樟柟蔭，千家麻麥收。火耕開瘠土，水碓繫虚舟。疑有柴桑隱，還同谷口游。

師次松陽宿淨居館聞警

溪聲喧鼓角，山色引旌旗。絶澗藤橋度，懸崖石棧危。數烽傳賊壘，六月濟王師。自顧慚隨會，猶煩一旅移。

石佛嶺

錦障四圍平，蒼崖一線行。片雲當嶺翳，萬木寫溪明。靈鷲孤棲迥，馴猿接飲輕。年年苔蘚碧，真似學無生。

雲巖（地多靈蹟）

雲巖巖壑秀，松石照人明。壞道流泉細，荒祠古木平。汲漿留玉女，埋籙走山精。咫尺西屏路，披襟向晚行。

夜觀太白

芒角天文燦，桑榆夜色封。河傳沈白馬，星復貫黄龍。作態干明月，移躔亂夕（一作落曉）烽。登臺聊騁望，躑躅過三冬。

除前一夕同畢玉臺郡丞登望海亭

孤亭聊騁望，晚歲獨含情。落日三江動，澄湖萬井明。青雲低越樹，白羽過吳城。千里傷春目，萋萋芳草生。

壬午除夕（二首）

輝輝芳景逼，冉冉壯心懸。日月商歌裏，山川越望前。春風侵晚歲，朔氣動經年。愁絶蓬萊殿，傳烽夜未眠。

其二
滿目愁無賴，偏生此夕中。亂燈懸夜雨，急管候春風。國事幾投袂，鄉心任轉蓬。明當就詹尹，何計學冥鴻。

初春送士渡錢塘

撃節（一作楫）乾坤隘，鳴榔吳越分。春迷沙汭雨，潮出海門雲。兩岸燈花發，三江鼓吹聞。落梅歌未止，折柳送從軍。

見新燕

春風吹蕙草，送汝出瑤臺。來往常相並，飛鳴何所哀。香泥新歲淺，綺月隔年開。況有高樓婦，交河戍未迴。

見新柳

不盡青門色，偏驚江甸春。兩京馳道上，二月送行人。鶯弄愁時雨，烏啼戰後塵。那堪思往事，聯騎小平津。

越署春雨

高閣俯風湍，春光入望闌。雨從丹嶂落，城壓翠屏寒。津樹啼鶯暗，山花送客殘。不堪千里目，金皷動江干。

聞雁

隴首暮雲平，霜天胡雁鳴。三江傳朔氣，萬里下邊聲。旅宿驚烽堠，分飛散水城。寂寥湖海後，辛苦向南征。

寒月

苦霧江潭合，明雲天際開。河流凝碧落，霜影拂樓臺。魚海逢歸雁，龍沙寄折梅。漢家餘故壘，永夜照蒼苔。

奉先大母歸葬廬居述懷（四首）

國破家何在，親亡子獨歸。無顔上丘隴，有淚變芳菲。彤管虚長夜，丹旌對落暉。空餘雞骨是，霜雪滿麻衣。

其二
前歲南陔草，春風奉錦軒。今來西靡樹，痛哭下松門。遺恨逢亡國，真慈念愍孫。先朝餘寵在，畫柳向平原。

其三
行遯山河改，歸來松菊荒。尚餘三畝宅，無復萬家旁。祈死煩宗祝，偷生愧國殤。但依親隴在，含笑此高岡。

其四
右軍曾誓墓，平子亟歸田。此日君親盡，非關出處偏。大夫離黍賦，小雅蓼莪篇。併作今朝淚，煩冤莫問天。

野望

谷口棲真處，柴門極望中。行吟寒日落，揮手暮雲空。明月流沙雁，微霜變草蟲。吾哀非一事，且莫厭墻東。

登辰維閣

平楚微茫盡，繁雲黯淡愁。川光浮樹杪，山雨逼簾鉤。白鳥孤烟暮，丹楓萬井秋。神州空極目，蕭瑟賦登樓。

孟冬宿柴石上人精舍（二首）

高閣俯清湍，千峯落木殘。焚香開寶珞，飛梵拂琅玕。禾黍江雲淨，桑榆海日寒。東籬憔悴客，惟得遠公看。

其二
上方通竹徑，殘月照匡牀。鳥雀喧初曙，松杉落曉霜。有山還種桂，無海不栽桑。莫測升沈理，相攜問法王。

七夕

輕飈流海月，仙瀣落庭柯。杳杳飛雕鵲，沈沈失絳河。針樓秋思滿，玉宇夜情多。永夕愁無寐，清輝奈爾何。

出塞曲（六首）

負羽從驃騎，揮鞭屬貳師。黄雲連瀚海，白日照焉支。劍客穿龍帳，輕兵掣虎旗。玉門宣凱後，幕府上功時。

其二
六郡舊知名，三河出射聲。前軍臨馬邑，雜虜祀龍城。萬竈寒烟薄，千山堠火明。漢家飛將在，絶漠好横行。

其三
近辭丹鳳闕，遠過白龍堆。落日雙旌度，平沙一騎回。軍中拜印禮（一作扎），幕下勒銘才。正值春楊柳，長安甲第開。

其四
虎節過西海，熊旗適大宛。單車經月窟，幾驛到河源。殘雪留沙磧，疎星落塞門。傳聞張博望，歸日已臨軒。

其五
新屯八校尉，盡護六將軍。蛇鳥終朝變，貔貅靜夜分。雙鵰翻白草，萬馬壓黄雲。不掃龍庭穴，羞稱麟閣勳。

其六
轉戰黄河曲，休兵青海灣。鴻歸上林苑，雀凍紇干山。霜雪穿金甲，風雲望玉關。燕山一片石，蕭颯老紅顔。

早春野望（四首）

淑景辭寒近，芳郊極望平。晴雲連草碧，殘雪照花明。河渚歸鴻起，山中杜若生。韶華垂老後，相對不勝情。

其二
攜杖北山阿，東風吹女蘿。蘭皐紅藥小，蒲澤紫鱗多。野氣成宮闕，春雲照綺羅。冶遊非昨日，無奈豔陽何。

其三
翠靄迷丹壑，清暉接絳霄。遠山横曙雪，麗日蕩春潮。雊雉分芳草，啼鶯出畫橋。生平湖海志，終得傍漁樵。

其四
抱甕於陵子，彈琴榮啓期。穠花驚曠野，鳴鳥變高枝。衡宇春光滿，山河夕照遲。長歌采薇曲，迢遞入東籬。

避地示勝時（六首）

江潭愁鼓枻，滄海憶乘桴。此處同攜手，何人可借軀。亂離忘歲月，飄泊憎妻孥。莫作窮途慟，乾坤定有無。

其二
計拙存謀野，時危適遯荒。友人憐豫讓，女子識韓康。周鼎無消息，秦灰正渺茫。冥鴻天路隘，何處共翱翔。

其三
故物經時盡，殊方逐態新。恨無千日酒，真負百年身。芝草終榮漢，桃花解避秦。寥寥湖海外，天地一遺民。

其四
跼蹐三年内，蕭條一概中。刺船排急難，贈策想雄風。北海孫賓石，東吳皐伯通。比來還寂寞，此義有誰同。

其五
蘆中誰可託，土室更難期。歲月歸三歎，關河動五噫。馬遷違大雅，箕子得明夷。禮樂終干櫓，窮愁亦我師。

其六
力窮支大厦，時異射高墉。未遇夷門老，還從石户農。朱絃悲匪兕，玄牝愧猶龍。淚盡人間世，天涯何處逢。

仲春田居即事（十首）

平野春光極，幽居四望同。漸深芳草色，頻動落花風。絳樹鳴微雨，青山隔斷虹。吾生玄覽盡，何處問襄童。

其二
閉關春草外，矯首碧雲端。行藥乘新霽，登臺怯暮寒。鑿池栽菡萏，移榻近琅玕。偃仰悲生事，相思獨夜闌。

其三
野色淡霏微，攜笻更掩扉。棠梨分曉月，楊柳弄春暉。藉草乘雙屐，當風試裌衣。最憐烟景在，獨與賞心違。

其四
濠上思莊叟，緱山憶子喬。種魚浮碧嶼，相鶴問青霄。大道隨時隱，雄心向晚消。所悲虞夏没，無地著漁樵。

其五
山櫻荒館靜，岸柳蓽門疎。夜雨深丹壑，春星動碧虚。蓬蒿遲二仲，蘋藻弔三閭。歎息故人盡，無勞長者車。

其六
病餘扶曲徑，春望倚荒臺。裘帶違三樂，川原動七哀。楚辭愁北渚，周雅續南陔。灑淚芳菲路，空傳長命杯。

其七
樊圃青蘿合，分畦緑水平。種貽香稻粒，齋出露葵羹。許掾曾聞道，龐公事耦耕。飄搖天地外，真欲寶無名。

其八
濯纓依石瀨，采藥過山椒。松柏常端正，鶯花慰寂寥。問年悲冉冉，作賦思飄飄。敢學丘園秀，狂歌不可招。

其九
春深歸雁急，山晚落花幽。倚杖斜陽盡，攀條宿雨收。青黏能卻老，丹棘可忘憂。自覺乾坤隘，誰談大九州。

其十
大文收虎變，清嘯學鸞聲。澤畔貽香草，風前餌落英。石留貞女象，果得隱夫名。握粟辭詹尹，升沈我已輕。

游神山道院

玉殿丹霄出，玄宮碧巘浮。重梯凌絶磴，萬堞隱危樓。鶴下星壇冷，花飛石洞幽。羣仙何處接，滄海自悠悠。
【附録】夏完淳《從陳軼符先生遊細林山館》詩：
載酒扁舟疾，春風不滿帆。酒家藏夏馥，漢臘問陳咸。浩劫桐君籙，明星玉女函。登高湖海盡，愁絶倚松杉。

送友北行

爾去乘青翰，桃花客路明。同題雙浦樹，獨聽上林鶯。蹀駿金臺迅，葡萄玉盞清。周郎新有曲，西嶺夜吹笙。

中秋宴友

雨過江樓淨，金波萬里開。人來婺女國，花泛孔融杯。錦石秋槐落，嚴城畫角哀。龍媒今日見，五市重徘徊。

除夕和友韻

歲杪逢君至，清輝映四鄰。寒梅堪共對，彩筆信如神。日月青萍老，江湖白髪新。屠蘇須盡醉，莫問五更春。

陳忠裕公全集卷十五

七言律詩一

感懷（八首）

北風日落海雲黄，萬里江南愁正長。城市荒荒淹歲月，山河歷歷散冰霜。家無百頃惟供客，囊少千金不治裝。莫道重論遊俠事，中朝冠蓋本賢良。

其二
神京奕奕古幽州，紫禁烟雲屬御樓。天子新添太府寺，羣臣多拜大長秋。簿書衡石皆秦吏，封事飛霜半楚囚。奏對即今誰便殿，幾人江上自披裘。

其三
北極朝廷倚玉清，千官嶽嶽自峥嶸。外家難治椒房重，察子風聞御詔輕。薄暮赤丸燕市俠，連宵白羽薊門兵。公卿此日多籌策，徒向神宗説太平。

其四
軍府烽烟雜雨霜，盧龍萬馬盡雲翔。已將國計歸中貴，更發兵符遺侍郎。虜部徙庭秋上谷，飢民舉火夜平陽。君王留意安邊策，西苑親開内教場。

其五
文登窮寇夜傳烽，高塹蛇盤第幾重。豈止夷兵能壁壘，更無島帥渡艨艟。五家墮指三冬盡，千竈炊烟萬馬供。最是堅城早宜下，誰人百道一時攻。

其六
老上金人不祭天，分明運轉殺胡年。牛羊耗失思南牧，風雨摧殘滯北還。衷甲正宜謀馬邑，盟書誰是奏甘泉。紛紛漢將檻車後，獨使中涓控九邊。

其七
中原側首半蓬蒿，丁壯江南盡輓漕。武備向推河朔勇，寇來無復太行高。聖明倚重惟金部，海内經營恃賊曹。若有王楊能事主，何煩桑孔計秋毫。

其八
謀國登壇事事能，榆關胡騎日憑陵。惟呼將士分三協，不會諸侯築大凌。西極火攻齎寇盜，東酋天與費金繒。至尊愁坐承明殿，諸老從容是股肱。

聞滇

萬里朝廷恩澤阻，益州屬國漲妖氛。徹侯年少心懷土，使者謀輕血染雲。倒水飛蛇吞漢節，叢篁狂象載蠻軍。樓船未建高旗日，誰有相如喻蜀文。

少年

灞陵濃柳疊春姿，玉勒衝烟人不羈。射虎月腥弓影瘦，鞲鷹風疾袖痕移。戴星醉入青娥館，觸夜潛行黑帝祠。驃騎既封胡虜弱，年年寂寞羽林兒。

野祠

禾黍灣通小徑邊，横豀石馬臥寒烟。畫圖詭僿知吳俗，題額荒茫設漢年。安穩燕雛巢繡幕，起居龍女剥花鈿。老巫死後神靈歇，新鬼僛僛舞廟𤲬。

傷春（二首）

江南春放五湖東，花氣傷心萬國同。滇表烟迷金馬廟，海濱烽迫魯王宮。占星夜泊蒹葭雨，結客朝隨楊柳風。猶是太平無早計，茫然舉事爲誰雄。

其二
深愁柳葉護烟湄，不及兵前學翠眉。鴻射秦臺涼月暗，燕焚海屋漲雲悲。紫貂刻玉氂標纛，白馬横金虎讖旗。石隱未能當任俠，擬辭黄綺結袁絲。

雪（三首）

札札紛紛弄雨工，紫皇新在蕊珠宮。初隨碧海三更月，旋舞紅樓五夜風。孔雀尾翹金照耀，冰蠶絲織玉玲瓏。年來耕盡藍田土，止有盧家堂更空。

其二
西母瑯玕飼鳳凰，粉飄銀漢隱紅牆。連宵樓閣能通火，永日簾櫳不避香。三尺鮫人冰作翦，五銖姑射水爲裳。乘鸞萼緑迷雲路，指點青溪白石郎。

其三
牀引紅牙簾釘犀，絳紗淅淅小樓西。竹房半欲塗雲母，椒實全驚吐火齊。鴛瓦曉深連玉樹，鳳鞵朝起踏銀泥。依稀不夜城中夢，恨有寒啼碧野雞。

晚晴見紅霞覆積雪

積素荒荒更不開，咸池返照白龍堆。已贏滄海塵三斛，更接天家酒一杯。絳節仙人雲府度，紅鸞帝女玉山回。可能同載魂猶斷，漢武雄心曼倩才。

初夏雜感（二首）

麥隴初晴烟火收，碧溪水鳥踏新愁。吳農減食猶懸耜，漢使乘傳問滿篝。塞北呼庚終餓虎，江南分野本牽牛。幸無自惜疲殘骨，此地忠勤三百秋。

其二
江南風雨緑初清，有客登高意不平。肅慎矢曾飛北地，昆明錢尚阻西京。宮人新少傳封事，常伯徒勞典禁兵。願上洛陽流涕語，更端歷難漢公卿。

穆天子

穆滿西征天外期，弇兹日影動旌旗。赤烏美女新參乘，蒼璧冰夷導六師。已有笙簧歡阿母，尚愁風雪凍殤姬。猶踰漢帝誇神馬，徒築崑崙使者祠。

春夜深雨聞鄰家絃弄

曲巷通烟泛柳枝，輕寒玉簟黑離離。肥香會伴紅絃語，密雨遙籠白紵詞。風展小纖聲入瘦，夜沈空豔影爲姿。簾櫳愁絶王昌夢，春氣虚無燈暗時。

中秋風雨懷人

誰將幽怨度華年，河漢濛濛月可憐。落葉黄飛妖夢後，輕綃紅冷恨情邊。青鸞溼路簫聲歇，白蝶迷魂帶影妍。惆悵盧家人定後，九秋雲雨泣嬋娟。

至韜光嶺

鳥道斜盤亭午時，清秋高閣動深悲。湖山南浸雲生雜，江海東封日照危。入檻尚餘龍鳳勢，到人誰見虎狼姿（僧云旁有虎穴）。昔年惆悵偏方事，吾輩登臨獨釣奇。

同遊陸文定公墓舍

斜照松涼小徑明，紅橋繫柳晚潮平。玉魚寒露菰蒲冷，石馬秋風禾黍聲。有樹豔牽霜後色，隔溪香斷月初情。高原豈是埋愁侶，我獨傷心對九京。

霞起閣即景是日立夏諸同社咸集賦詩竟日

衆碧無心與夏期，麗譙盡入夕陽姿。細烟時上花雙瓣，遠雨常含日半規。老竹走寒穿廢堞，瘦魚飛暑見荒池。哀時江表猶清晏，挾客登高且賦詩。

生日偶成（二首）

問汝此日何高眠，風吹碧梧徒自憐。程生嘲客始三伏（六月一日初伏），鄧禹笑人已一年（時予年二十有五矣）。擬勒文章北海上，隨將射獵南山前。功名細事尚寂寂，那敢輒欲爲神仙。

其二
擊劍讀書何所求，壯心日月横九州。頗矜大兒孔文舉，難學小弟馬少遊。不欲側身老章句，豈徒挾策干諸侯。閉門投轄吾家事，與客且醉吳姬樓。

送方扶予入都（時爲國子博士）

與爾常期明月居，中原江左昔人悲。賦詩高麗麟龍語，説劍蒼茫將相姿。子皙每勞梁帝詔，林宗當屬漢儒師。艱難莫晦安危略，大半談兵可救時。

送萬年少還彭城

飄零蠻錦溼玄霜，永夜蘭橈小帳香。冬煖鏡臺飛孔雀，月明紈扇畫鴛鴦。大江北渡吳歸客，舊楚西來漢故鄉。指點横塘春事近，莫教惆悵鬱金堂（萬子約于明春納姬吳中，并晤吾輩）。

遇桐城方密之於湖上歸復相訪贈之以詩（二首）

小雨烟波碧可憐，殘荷衰柳各娟娟。才人南國皆紈扇，軼女西陵怨翠鈿。秋病扁舟能望氣，夜寒古廟半談天。繇來江表論兵者，大抵風流似晉年。

其二
仙才寂寞兩悠悠，文苑荒涼盡古丘。漢體昔年稱北地，楚風今日滿南州（時多作竟陵體）。可成雅樂張瑤海，且剩微辭戲玉樓。頗厭人間枯槁句，裁雲翦月畫三秋。

送勒卣之金陵（四首）

憶得秦淮舊酒樓，無端不見又三秋。當年輕薄誇宮體，此度淒清滿石頭。白羽新軍懷楚練（時金陵新立一軍），黄雲俠客動吳鉤。即今天地多兵甲，勿向城西問莫愁。

其二
十二城頭江更寒，君遊此日動波瀾。芙蓉子夜倡樓迥，鴻雁商秋古殿殘。海内於今嗟鳳隱，眼中誰是識龍蟠。生平寂寞孫劉輩，空老周郎强自寬。

其三
南朝子弟每論兵，獨恥爲儒風調輕。吾輩近交吳劍客，君今仍作魯諸生。鳳臺夜色雲中缺，烏榜晨光柳外明。儻過東山思舊隱，永嘉烽火正縱横（勒卣入太學，故有「諸生」之句，時温州有盜警）。

其四
勿將禮數問朱軒，更有風流暗斂魂。且譜紅絃豔南國，可傳白紵到中原。湖名玄武開滇水，山號盧龍象薊門。漢室公卿愁散地，無心挾策莫輕論。

贈轉運崔使君

閩嶠青霞天外開，陸離珠珮照樓台。賦才新益熬波句，博物應知貢珀來。南楚鼪鼯歸傲吏，東吳賓客擁奇材。明時莫上輸邊策，轉運猶無中使催。

元日

王正新日曉娟娟，龍鳳旌旗海上懸。我見竹枝驚歲序，誰留雁語及春前。雲霄北極朝歸路，冰雪東方戰後天。聞説偃兵占氣象，雲臺例奏太平年。

上元

雕雲遙映火城姿，窈窕湘簾萬户垂。玉樹吐花千菡萏，虹橋結綵九長離。遺香宛轉吳歌細，墮珥玲瓏羯鼓遲。最憶燕臺繁麗地，内家裝束畫樓時。

聞仲馭儀部以言事奪職

紛紛近屬侍中貂，抗疏誰憐路轉遙。名士盡歸憂聖主，正臣留跡動先朝（仲馭先是有請恤遜國諸臣疏）。金沙窈窕春深樹，鐵甕淒清夜半潮。放逐莫疑閒日月，吾曹終不似漁樵。

補成夢中新柳詩

春光一曲夕陽殘，金縷牆東小苑寒。十樣纖眉新鬭恨，三眠軼女正工歡。無端輕薄鶯窺幕，大抵風流人倚欄（二語夢作）。太覺多情身不定，莫將心事贈征鞍。

梅花（二首）

冰心窈冥暈微紅，幾度香魂深夜逢。畫閣素娥春漠漠，荒園幽夢影濛濛。曉姿溼帶霜前月，暮態寒禁林下風。借得五銖兼水佩，離情無數碧霞宮。

其二
江南斜景豔相矜，暗數傷心欄遍凭。素女豈知身是月，藐姑何意體如冰。寒隨碧野埋香雨，魂旁紅樓照夜燈。若處春風裁不得，館娃吳殿魏西陵。

春遊（八首）

二月天低草不分，遙遙碧野照春雲。鞭衝溼霧張公子，舟泛横波越鄂君。龍卵乍驚雷後水，鳳車初化雨中裙。近來憔悴東風後，鶯燕無心更入羣。

其二
悵望仙源路不知，杳然雲館意生疑。梨花小苑調鶯後，楊柳長廊繫馬時。試煖珠簾春半捲，留香黼帳晝還垂。晚風搖曳牆東伴，非霧非烟瑣玉兒。

其三
豔陽何事獨神傷，春氣茫茫日更長。草碾玉輪都號夢，花當繡户盡名香。萬條南國宮中柳，千騎東方陌上桑。便有柔情收不得，好憑雲雨放高唐。

其四
一逕花飛香在衣，孤村豓豓正斜暉。已移卓女當壚後，便逐張郎走馬歸。未渴佯將金井汲，少留意與玉鞭違。才情到處春應識，明日重經更掩扉。

其五
綺櫳三月遍垂楊，晝漏初長無鳳凰。帳底鬆鬟雲鴨緑，樓頭曳袖日鵝黄。珊瑚不斷春生蘂，芍藥多情夜有香。風景自宜愁一概，非關心事託王昌。

其六
春江淡豔溼晴沙，蕙葉蘭旗窈窕斜。燕子不曾經漢殿，楊花猶是怨隋家。俠聯東市金鞍馬，愁對西陵油壁車。遙聽小樓歌白紵，昨宵烟霧弄琵琶。

其七
一片春雲頽不流，九枝瓊樹半綢繆。香迷晝夜梁家宅，日出東南秦氏樓。花幕垂垂臨玉鏡，鳥鈴寂寂下簾鉤。銅鋪搖盪薔薇影，傳得傾城别樣愁。

其八
長紅萬樹豔陽才，遠嫁東風可自媒。星斗畫圖花夜睡，神僊敕使鳥春來。鸞蜂巢霧蘿牽閣，么鳳銜香草滿臺。我畏多情常閉户，縱横桃李向誰開。

春感

春來花信杳難憑，風雨高歌酒不勝。消息龍鸞仙事遠，飄零鷹犬少年憎。文章綺豔羞江左，蹤跡淹留似茂陵。終日掩書廣武歎，雄心深夜有飛騰。

梨花

小白千林翦翦看，瑤臺雲墮夕陽殘。素因蜀帝啼中破，粉共莊生夢裏乾。便遂曉風青冢恨，半籠春雨畫樓寒。爲誰飄落牆東去，一夜離魂不敢安。

桃花

何年容易嫁春風，萬樹烟絲淡灩中。絳雪宮藏天女白，臙脂山染美人紅。别枝流水應吹去，此夜嬌鶯語未終。豈必仙家常爛漫，阮郎歸後一時空。

玉蘭花

皎皎亭亭雲外身，豔當高素不傷神。譜疑澧水猶名楚，種出藍田本姓秦。旁月正宜瑤殿冷，臨風偏鎖玉樓春。應知晉代誇長白，衛氏繇來賦碩人。

紫藤花

窈窕青林霞四垂，流蘇仙女翦烟絲。紫絨高架爲春戲，紅綬齊銜似水嬉。遇雨濯龍藤宛轉，披雲掛鳳蘂葳蕤。能誇樂府雙行纏，不許丁香結暫時。

孤鴛

碧羽離離更絳衣，小池獨唼藻初肥。雙名愧近芙蓉宿，單影難隨鴻雁歸。别有一星當婺女，可無孤夢伴江妃。邇來慣逐鵜鶘去，莫向韓憑墓上飛。

長卿

豈止才情世已聞，當年節遇自紛紜。學仙欲就凌雲賦，好武初成下瀨軍。大略雄心漢天子，風流放誕卓文君。建元將相皆夷辱，曼倩相如未可羣。

奉酬皖城方密之見懷之作答秣陵之期也（二首）

日日離情倚大荒，尺書昨夜下樅陽。俠遊東海予仍劇，文苑西京君最良。陸瑁池邊秋雨急，吕蒙亭外暮雲涼。時危羣聚多英侶，協策何年對未央。

其二
日暮廬江驛馬嘶，周郎一曲動雲霓。兵戈近迫清淮北（時同日得彭城書，詳潁、汝之亂），風雅猶雄建業西。書效官奴名玉潤，文成犬子頌金泥。何時倚劍長干路，悵望秋天自不迷。

寄贈温州杜方伯兼慰悼亡之作

永嘉山水晉時長，建節雄風海氣涼。孤嶼障江晴泛泛，羣峯連斗鬱蒼蒼。尚妨吟咏多兵事，不採笙簫有悼亡。更擅樓船能破越，誰人草詔諭淮王。

消夏（八首）

碧成窈窕陣連陰，火帝雲旗隔遠潯。風入大王蘭殿冷，水通天嬪絳河深。西瞻積素鸞初舞，東望搖藍龍更吟。正有弄珠人一曲，冰夷擊鼓女媧琴。

其二
長雲欲下意蒼涼，十里扶蘇接豫樟。高棟虹頭天外飲，廣池鯨甲雨前張。紅珠不夜疑寒火，白玉爲人自冷香。更擅細腰凭畫檻，芙蓉從此號低光。

其三
朝來烟霧石家濃，人在亭臺第幾重。鼓翅御風爲木鵠，浮鱗吐水是銅龍。佩因琥珀聲寒骨，浴到薔薇露冷胸。涼快似登凌兢上，鳳簫隱隱白雲封。

其四
何當長夏意珊珊，百戲爲歡更未闌。螢火十升星闕散，龍人百丈雨池寒。琉璃舊鎖留香幌，冰玉新雕承露盤。猶望上元天外使，玄霜終日未成丸。

其五
半翦龍綃易絳紗，倦來紈扇任欹遮。鏡寒碧海修娥影，簟冷蒼梧帝子家。不共玉肌冰雪夢，更攜雲髻水烟斜。清涼自與羣真近，莫種相思鶴蔓花。

其六
漢近清秋影不乾，紅牆夜映碧闌干。到湖未敢稱消夏，似月初宜號廣寒。青芡真珠龍子擲，紫菱碎玉鳳雛餐。姬人誇得蓮花露，戲取方諸滴水看。

其七
雲出靈峯簾半開，沈沈池館浸金苔。已通龍伯移珠闕，更與天孫乞漸臺。冰繭袜腰緣菡萏，涼犀掛手綴玫瑰。霞文箋膩匀香筆，豫寫哀蟬屬上才。

其八
高清疑與玉虚通，鸞扇雙軿似紫宮。自是仙人居雪嶺，從來少女有微風。蔗漿寒共金膏色，菰米香同石髓逢。又撿靈文移赤帝，八龍迴馭過崆峒。

七夕（二首）

碧落孤秋雲氣殘，茫茫天上有悲歡。微風一夜靈旗動，涼月三更曉珮寒。漢自多情猶借鵲，星能飛渡更驂鸞。雖然聚散終宵事，猶傲修娥隻影看。

其二
高情終古在西潯，淡漢虚無怕更深。博望歸時多白石，武皇内傳有青禽。明寒風露如常夜，杳冥龍鸞已到今。惆悵人間皆祭祀，不知誰是最傷心。

秋夕沈雨偕燕又讓木集楊姬館中是夜姬自言愁病殊甚而余三人者皆有微病不能飲也（二首）

一夜淒風到綺疏，孤燈灩灩帳還虚。冷蛩啼雨停聲後，寒蕊浮香見影初。有藥未能仙弄玉，無情何得病相如。人間愁緒知多少，偏入秋來遣示余。

其二
兩處傷心一種憐，滿城風雨妒嬋娟。已驚妖夢疑鸚鵡，莫遣離魂近杜鵑。琥珀佩寒秋楚楚，芙蓉枕淚玉田田。無愁情盡陳王賦，曾到西陵泣翠鈿。

自慨（四首）

豈將豪頓擬高蹤，禮俗由來厭不恭。未得中原驅士稚，先攜湖海近元龍。自羞節俠難爲弟，人指風流亦可宗。日暮登臺愁四起，年華倏忽莫從容。

其二
交遊泛愛屬英姿，儒雅當年自羽儀。應接百人如北海，追隨七子似南皮。風雲江左輕浮體，金石邯鄲絶妙辭。各有耽情難遣放，壯夫何用日相規。

其三
五陵遊俠魯諸儒，意氣皆云非我徒。豈有漢庭思賈誼，虚從江左號夷吾。大荒虎嘯身難隱，深夜雞鳴夢未孤。側足秋風老日月，昔人壯志在彎弧。

其四
欲駕飛輪佇玉宮，豈將劍術學袁公。難諧紫府仙人夢（予七八歲時，夢天闕榜名題云：「乘槎入北海，紫府録清虚。」），近好華陽處士風。黄石傳書開爵土，青禽敕使屬英雄。可知不礙封侯事，四輔三官道未窮（余近好讀《真誥》，故有華陽之句）。

傷秋（四首）

泛泛江南獨自傷，神州鼙鼓尚相望。摸金不止殃齊豫，咒水曾聞會鄴漳。五校秋風雕擊疾，九河戰氣燕歸忙。侵奔所在須籌策，東接荆襄右太行。

其二
諸邊遊俠昔稱雄，掘冢探丸在此中。西極勝兵都護府（時關中逐盜已盡），南山阻盜右扶風（時畿南多盜）。紅顔掠載歌黄鵠，赤幘驕淫臥緑熊。安得萬方良長吏，親攜牛種集蜚鴻。

其三
遊魂東溟失天誅，伐鼓先呈支黨俘。欲築石梁難渡海，養成龍馬未□□。玄菟大將星飛否，蒼兕狂奴水戰無。蒿目至尊頻左顧，三韓何日附神圖。

其四
閩越餘皇誓水師，伏波猶有舊旌旗。縱横欲學孫靈秀，除掃還疑戴若思（若思少嘗爲盜，指閩事也）。隱護金錢通貴族，浮腥日月引荒夷。番禺萬里循淮海，信國經營自可知。

留别舒章并酬見贈之作（二首）

幾時文史共江東，才子人推鄴下風。未卜五百年玄在，先誇二十萬言通。居平麟鳳悲歌夜，别後山河感慨中。無限相思遼海月，秋深碣石有飛鴻。

其二
相逢抱膝各淒然，大略英謀負少年。南國珪璋誰入洛，中原豺虎獨遊燕。余依閶闔真人氣，君擅荆吳劍客賢。此别烽烟天下滿，異時羽翰更周旋。

潤州（二首）

昔日南徐置棨旌，風流無限擁專城。樓臺列壁藏鶯雨，鼓角横波陣馬晴。終鎖三吳江海氣，誰留六代綺羅情。即今清晏多歌舞，不用桓温北府兵。

其二
縹緲樓臺柳尚濃，女兒江上障輕容。嚴城晴帶三秋雁，孤嶼寒吟五夜龍。若見餘霞憐謝朓，正當初月想王恭。揚州十二珠簾裏，隔得烟波第幾重。

望射陽湖志云陳琳墓在其側

古墓依稀見寂寥，平湖十里怨迢迢。是時才士多書佐，此後文人屬霸朝。水冷漳臺餘繡瓦，草荒淮浦對寒潮。子桓便有當年痛，魂共應劉未可招。

夢中吹簫

夢到江南弄紫簫，秃衿倚柱和紅綃。玉鈴小閣風吹雨，銀鑰雕欄夜與朝。豈有火禽稱鳳律，曾無神女屬鸞翹。鄂君添得蘭橈恨，近過揚州明月橋。

蘭陵野眺即事（二首）

魯中雲物自荒荒，欲撫平原道路長。朔氣能連野火白，童山不待夕陽黄。地分南楚懷豐沛，水治西泇避呂梁。歷落異鄉難日暮，秋風崩岸散牛羊。

其二
莽莽山昏暮草齊，枯桑烟火咽荒雞。遠分岱色千鴻影，近散河陰萬馬蹄。魯國諸生亡玉簡，漢家使者閲金隄。誰爲慷慨安危語，劍氣連天不敢迷。

經王粲墓

斷風吹草雜寒流，一代才華在古丘。鄴下文人誰彊記，秦川公子獨多愁。從軍神武終依魏，作賦悲涼且事劉。當日英雄俱寂寞，漢南漳北暮雲秋。

衛河道中（二首）

淮流朝暮已千回，愁客常傾鸚鵡杯。黄草盡隨雲嶺没，白楊分帶岸沙開。九河落日搖瀛海，三輔秋風到鄴臺。尺五長安聞北雁，幾行先過上林來。

其二
明月平沙霜氣浮，千帆燈火狎寒流。水分趙魏魚鹽出，天入幽并箕尾收。新塹金堆龍臥夜，古營玉帳雁啼秋。莫愁大漠風烟近，河朔于今是帝州。

楊翰林伯祥過邸中投贈

雲氣層層紫殿重，夾城微雪覆芙蓉。誰能人物推劉劭，何處災祥難蔡邕（是日雜論時人，并言莊黄門疏）。我著玉杯無使者，君傳金管近昭容。才名亦是千秋事，翹首燕山萬仞峯。

彭舍人因萬年少乞予作催妝詩戲贈二律

碧城雲幄夜焚香，七寶臺空待曉妝。爲有求凰栽竹館，可知飛燕宿瑤筐。銀燈細馬青珠絡，石黛愁蛾白玉堂。親摘步搖呼小字，應誇身是紫微郎。

其二
幽露紅文遍採蘭，大陵懷夢意珊珊。六么曲唱人將近，九子鈴言夜未闌。蜀錦同心纏鳳雀，魏釵壓鬢卸龍鸞。朝看謁帝金閨壻，爲拭天香玉手寒。

至後（三首）

至後玄風朔氣凝，天街繞繞意誰憑。東來戍火連三輔，北望寒雲滿十陵。倦擲黄金隨駿馬，時聞緑幘縱蒼鷹。夜深不信悲歌俗，惟有嚴霜動玉繩。

其二
紛紛使者出金閨，高議雲臺事不齊。爲有黑山侵朔北，皆言白馬借安西。悲涼千載歸湖海，簡點三年盡鼓鼙。縱近仙都登未得，代州劇盜上丹梯。

其三
薊門結客意難明，杯酒誰言是慶卿。裘馬五陵新意氣，文章七子舊才名。夢回午夜人如玉，春到江東花滿城。不有故鄉烟月好，將予戰鬭足平生。

待彝仲久不見至

萬里寒雲接帝都，辭家豈復更踟蹰。三冬雀鼠黄河曲，獨野刀環碧海孤。文學定應非御史，縱横不諫伐匈奴。于今東閣收銀鑰，挾策何妨且棄繻。

薊門雪中眺望（二首）

燕山西望壓嵯峨，萬堞森寒出塞歌。日月微茫三紫殿，風烟隱見小黄河。孤城漢節迷鴻雁，古障胡兒下橐駞。應有威儀誰獻賦，祈年館裏佩聲多。

其二
九塞（一作陌）飛塵覆井幹，平原杳冥勢漫漫。周王雕輦歌黄竹，漢將靈旗弭白檀。虎峪熊羆肥自臥，龍沙雕雁健猶寒。胡天應壓燕然石，他日爲銘恐未乾。

長安雜詩（十首）

誰言百二獨秦關，豪俠幽并帝里間。宮帶玉河穿渭水，樹迴金嶺像驪山。列侯邸第花冬滿，丞相車騎火夜還。最是大家能好武，虎圈熊館不曾閒。

其二
都城旌節似風雷，鳳闕峨峨鼉鼓催。十道青門花下餞，千烽紫塞雪中來。鬭雞宅使毬場穩，馴象交人蠻邸開。更報休屠離大鹵，將軍自擬築輪臺。

其三
都尉朱纓翦翦風，期門小隊獵回中。晨衝街鼓馳蘭薄，夜聽流鈴直桂宮。靺鞨擲人囊尚紫，茱萸掩帳火猶紅。不愁珠館臙脂盡，明日長楊約射熊。

其四
少年走馬漢宮牆，淒柝疎鐘繞夜光。玉露自寒栽苜蓿，金溝無夢到鴛鴦。嚴城時帶星河動，長笛新翻殿閣涼。不敢悲歌離鳳曲，方傳天子在昭陽。

其五
東南日出照珠樓，金屋雲屏續夜愁。田竇舊恩猶賜第，許班新寵競封侯。横汾昔見威儀事，下杜曾爲俠少遊。聞愛吳姬歌水調，别宮仍按小涼州。

其六
瓊壺薇帳侍宸遊，十部龜兹在殿頭。禁苑起山名萬歲，複宮新戲號千秋。明駝宣賜朝元閣，紫燕傳封井幹樓。上壽後庭齊致語，增成箋奏是誰收。

其七
殿迥雲春鎖夾城，液池鴨緑覆花明。鶯啼芳樹金丸落，草繡長堤寶馬輕。貴主樓臺鄰禁苑，小侯供帳置屯兵。各誇自有天家樂，不聽西清下鳳笙。

其八
風塵繞繞五都前，豪俠株盤有歲年。石顯上賓居柳市，竇嬰别業在藍田。兩宮肺腑黄金内，四姓交遊駿馬邊。共請縣官爲賜第，何妨濫用水衡錢。

其九
閒出長楸弄落暉，新豐都市月霏微。賈胡合浦徵珠盡，使者于闐採玉歸。金絡香絲僊吏馬，銀燈畫閣舞人衣。内家旗仗雙雙去，客散城頭烏夜飛。

其十
絳紗宮樣半豐姿，輕薄經過李趙窺。平樂官從駿馬監，雲龍人是鬭雞兒。自矜南國珠爲價，莫遣東風柳外吹。憑寄相思天上去，皆言故劍屬拳姬。

甲戌長安元日（二首）

鐘鼓沈沈滿鳳城，五雲忽動見平明。奏箋學士宮中女，鹵簿將軍殿後兵。萬井烟花歸北里，九衢日月轉西清。卻憐河雒朝正使，尚擁風塵望玉京（時中州多盜，郡縣免覲）。

其二
烟塗雲路望春斜，故國繁華自憶家。幽朔旌旗經歲雪，東南士女隔年花。何人日煖歌青玉，幾處風輕翦絳紗。憑説天都行樂事，總教楊柳付琵琶。

雜感（四首）

端居日夜望風雷，鬱鬱長雲掩不開。青草自生揚子宅，黄金初謝郭隗臺。豹姿常隱何曾變，龍性能馴正可哀。閉户厭聞天下事，壯心猶得幾徘徊。

其二
巫峽湘潭窈窕風，三巴殺氣楚雲通。杜弢欲下江陵横，李特深知劍閣雄。襄國寢園焚掠後，肅皇豐沛甲兵中。五州萬里新開府，腸斷西南下戰功。

其三
吾里蕭然減樂方，應劉寂寂已蒼凉。深源奏記人皆誚，公叔論交道可傷。漸覺少年增意氣，誰知壯士本飛揚。欲尋漁獵爲真隱，學劍嵩陽闢草堂。

其四
朝來新病霧冥冥，萬里愁心酒易醒。天險西陲能躍馬，中垣左輔有妖星。掩書愧讀英雄記，秉燭惟看神異經。家近五湖春草遍，欲乘風雨獨揚舲。

五日（二首）

液池漫漫曉風吹，昌歜芙蓉緑滿枝。三殿近臣齊賜扇，六宮侍女盡聯絲。採蟲玉樹黄娥媚，鬭草金鋪紅藥宜。莫憶長安歌舞地，獨攜樽酒弔江蘺。

其二
吳天五月水悠悠，極目烟雲静不收。拾翠有人盧女艶，弄潮幾部阿童遊。珠簾枕簟芙蓉浦，畫槳琴筝舴艋舟。擬向龍樓窺殿腳，可憐江北海西頭。

送張子服昆弟從任廣陵（二首）

柔情渺渺木蘭舟，楚雨吳雲黯未收。江外蒹葭才子散（一作供遠眺），淮南楊柳美人（一作待清）遊。可成枚叟觀濤賦，重入蕭家文選樓。頗憶故交愁絶處，應攜玉笛自横秋。

其二
矯首輕風送晚潮，碧雲江水暗迢迢。三秋玉藕殘紅粉，十里珠簾弄紫簫。無問雷塘生舊恨，有人明月爲魂消。憶君今歲看河鼓，知在揚州第幾橋（時近七夕）。

寄上京山鄭師

梁獄初回逐轉蓬，翻然江漢歷西風。關多虎豹文深法，家旁豺狼戰鬭功。楚國大夫瑜瑾暮，長沙才子蕙蘭叢。莫愁秋見朝陽雁，一帶衡湘明月中。

送吳駿公太史還朝時有㓂警（二首）

疎簾畫舫上幽州，寒雨明霞倚壯遊。貴客燕臺增意氣，故人吳市失風流。玉鉤虎觀清深夜，金管龍池窈窕秋。若憶江南多勝事，知予浩蕩獨登樓。

其二
薊門赤羽角聲催，擊楫吳江匹馬來。天子自臨講武殿，近臣爭上望烽臺。十陵王氣當秋盛，三輔軍容照月哀。宣室召君前席夜，應誇表餌出羣才。

閏秋雜感（八首）

高秋歷落大江陰，桂樹香寒露滿林。斜月自臨吳郡夜，浮雲不斷并州心。五湖烟水芙蓉晚，萬里川原鴻雁深。回首星辰思北極，淒風荒草日蕭森。

其二
梨花三月漢宮墙，走馬歸來解鷫鸘。從此冀雲常夢繞，卻依江樹獨神傷。關山候火迴南斗，陵墓清笳轉夕陽。慷慨自憐知劍氣，欲隨秋色到龍荒。

其三
北望燕關戰氣收，胡兵八月更西遊。熊羆自護居庸樹，虎豹還窺馬邑秋。驃騎露書遲雁塞，婕妤宣答出龍樓（時上坐内殿批答，不繇綸扉）。即今頗牧知何在，十載空懸萬户侯。

其四
漢家關塞自蒼然，虜騎猶思飲馬年。雁過白登風動地，月留青冢草連天。三秋金鼓西征急，十載烽烟北望偏。却憶文皇能好武，受降城外破羌還。

其五
邊關搖落早秋風，諸將旌旗匝地紅。句注極天盤代谷，桑乾入塞繞雲中。王恢豈誘匈奴貢，魏尚誰誇郡守功。堪憶并州樓上月，何人清嘯卻胡戎。

其六
單于千帳徙輪臺，獨保康居竟不回。城郭諸戎金印在，河湟雜種玉門開。黄羊盡奪胡人牧，白馬新從都護來。聞説涼州初報捷，漢兵直擬過龍堆。

其七
在在征輪吏未歸，五年逐盜遍旌旂。中郎摧蕩餘飛燕，公子威名假繡衣。隴蜀幾曾清一道，鄖襄猶自築重圍。車書海内堪惆悵，鬼哭荒村烟火稀。

其八
宵衣便殿聖躬勞，猛士今誰擁節旄。循吏新恩登鳳閣，中涓何日解龍韜。淮陰綸餌朝還出，渭北星辰夜自高。我願相從訪屠釣，長吟梁父憶蕭曹。

送張冷石太守之任閬中

風烟萬里溯蘭橈，益部旌旄擁麗譙。典郡自封炎井熾（一作斜谷險），專征常對雪山遙。晴川羣雁秋還集，暝峽啼猿霧未消。不羨嘉陵春色好，西南形勢倚雲霄。

九日（二首）

萬壑高秋動早寒，風搖玄景野漫漫。傷心橘柚千家麗，滿眼芙蓉一夜殘。落日自收江海氣，荒亭猶旁斗牛看。可憐陽九飛霜急，尚有孤鴻弄羽翰。

其二
蕭條落木自然哀，萬里清秋鸚鵡杯。關塞偃烽宜置酒，江湖無客不登臺。豈應鳳嶺真狂士，何處龍山乏霸才。知爾悲歌難眺望，十年常是在蒿萊。

秋盡雜感憶去歲初渡黄河（二首）

紛紛高木散江湖，秋盡蒼茫意轉孤。錦帶燈前温翡翠，佩刀霜下掛珊瑚。幾時漁獵浮天畔，十載風雲望帝都。卻憶去年方北渡，大河歷落舞檣烏。

其二
微霜細雨殢江東，尚覺中原氣候同。天外黄河依舊險，樽前白雪最能工。離人夜夜傷秋月，猛士年年想大風。抱膝高吟滄海上，浮雲北極幾時空。

寄贈東昌徐見輿憲副先君同門生也

尚憶趨庭識壯猷，博平重見擁三騶。地形自鎮金堤路（一作口），雲氣遙凌望嶽樓。千騎東方開府日，萬檣北道御河秋。應誇賜履雄風近，明月常思海岱遊。

風夜

獨擁寒衾意漸平，千聲悲動暮魂驚。可憐飛籜吹燈急，尚有棲鴉弄月明。畫角風霜迴大野，玉鈴樓閣振嚴城。十年江海傷搖落，何得常懷萬里情。

聞雁

天高不盡路蒼蒼，孤雁南飛一斷腸。好與星辰成暮態，還隨烟霧向朝陽。大江息影多洲渚，儉歲何人假稻粱。塞北秋來方戰鬭，幾行先自到瀟湘。

水仙花

小院微香壓錦茵，數枝獨秀轉傷神。仙家瑤草銀河近，侍女冰綃月殿新。搗玉自侵寒栗栗，弄珠不動水粼粼。虚憐流盼芝田館，莫憶陳王賦裏人。

孟冬之晦憶去年方於張灣從陸入都（二首）

回首長征萬里空，去年應望五雲同。潞河水壓天津樹，碣石鴻飛漢苑風。自許星辰常向北，何堪裘馬獨歸東。即今倚劍悲歌夜，雪滿江關黯澹中。

其二
五陵年少出吳鉤，尚憶驅車見俠遊。動地驊騮來冀野，搴風鷹隼獵幽州。玉京春煖多鳴鳳，大澤天寒獨飯牛。莫羡短衣隨灞滻，雁門太守不封侯（時見獵者）。

鳳凰山望南宋行宮故址

永嘉東幸更南遷，疊駕丹梯紫殿連。龍鳳綵舟臨繡嶺，芙蓉高閣望平川。百年王氣歸炎海，兩度金輿慟朔天。獨有斜陽松柏路，子規啼過晚鐘前。

西陵

悵望埋香花影前，同心離别是何年。蘭叢猶繫青驄馬，石路斜飛紫莢錢。不向雲霞登玉籍，偏乘風雨落金鈿。故將幽恨傷人意，露草寒塘二月天。

湖上聞隔樓絃索

平湖一曲晚峯青，别館笙歌未肯停。蠟照鵾絃開繡幔，香吹鳳管隔雲屏。月鳴烏鵲爭瓊樹，夜静樓臺動玉鈴。疑有傷心人不起，碧窗小語對春星。

西溪有感

應是雲林第幾家，門前流水接紅霞。碧城暮暮封烟幌，青鳥時時採石華。曲澗微茫攀樹立，空山窈窕倚風斜。小姑不識横溪路，明月無人出浣紗。

臘日暖甚過舒章園亭觀諸艷作并談遊冶（二首）

清暉脈脈水粼粼，臘日芳園意氣新。豈有冰盤堆絳雪，偏浮玉蘂動香塵。鴛鴦自病溪雲暖，翡翠先巢海樹春。今日翦刀應不冷，吳綾初换畫樓人。

其二
五陵舊侶重傾城，淑景年年倚恨生。紫萼不愁寒月影，紅箋先賦早春行。蒯緱虚擬黄金事，班管俱憐白鳳情。已近豔陽留一曲，東風枝上和流鶯。

早梅

垂垂不動早春閒，盡日青冥發滿山。昨歲相思題朔漠（去年在幽州也），此時留恨在江關。干戈繞地多愁眼，草木當風且破顔。念爾凌寒難獨立，莫辭冰雪更追攀。

陳忠裕公全集卷十六

七言律詩二

乙亥元日

新年節物照瑤觴，密雨千門花影涼。侍女繡屏添翠柏，兒童馳道濕垂楊。欲依北極浮雲斷，分得東風芳草長。獨憶帝城前歲事，五侯寶馬出明光。

人日

麗日高樓射粉紅，清光先動紫蘭叢。春心歷亂鶯閨事，芳樹玲瓏蝶夢中。千縷綵人傳戴勝，雙花金葉上屏風。大明宮裏多宣賜，腸斷殘枝未肯逢。

登臺野眺

與客常稱濟世才，艶陽天地此登臺。蘼蕪平野青驄出，楊柳春城紫燕來。斜日更遲江路塞，夕烟不斷海雲開。可憐淮右徵兵急，薄暮時聞鼓角哀。

送周勒卣遊南雍

憶君策馬古丹陽，淡柳疎風入大航。公瑾曲高多見誤，伯仁酒態莫須狂。龍旗聖主方求士，虎幄諸生盡拜郎（時有選舉太學之旨）。知爾澄清應有志，可無奇計奏明光。

送徐闇公遊南雍

舊京風物昔年同，五月澄波畫舫中。漢代清流歸太學，徐家宮體擅江東。西陵烽火連雲暗，北府旌旗刺眼紅。君去豈應耽絳帳，論兵早已動諸公（時有盜警，江上列戍）。

五日（二首）

繁香雜綵未曾收，五月清暉碧玉樓。麗樹濃陰宜鬭草，疎簾宿雨戲藏鈎。王孫條達縈金縷，小妾輕羅染石榴。自有新妝添不得，可無雙燕在釵頭。

其二
畫檻芙蓉一夜生，吳城雨過百花明。蘭香珠幌通人遠，麝粉金盤入手成。清暑殿頒紈扇麗，避風臺試絳綃輕。遙傳烟火回中急，更賜靈符號辟兵。

得扶曦湘中書地雖有山川之美而凋弊難治也

楚南尺素夏雲邊，知爾專城愁不眠。百雉青楓湖外縣，三湘碧草雨中天。桂林虎節時迎馬（粤西貴官多經邑中），橘浦蜂旗每繫船。卑濕舊歸才子地，看君舞袖更周旋。

夢與楊伯祥同舟語時事時伯祥使蜀方歸

何時旌節更東遊，予夢同乘青翰舟。共歎黄巾殊未息，似攜紅錦坐相投。子雲詞賦誇巴蜀，逸少山川問益州。頗憶籌邊樓上語，劍南棧北盡堪愁。

初秋出城南弔邇機之喪隨遊陸氏園亭春初予輩讀書處也感賦二律

城南雲物自成秋，我賦招魂憶舊遊。猶共杯鐺前夜夢，獨當風雨異時愁。殷紅堦草仍相見，零落遺文竟不收。便是三春行樂地，那能含涕向西州。

其二
南陌鳴蟬日晝昏，春時池館不堪論。悲嵇乍聽鄰人笛，悼惠重過傲吏園。未萎芙蓉相秀發，將歸燕子自飛翻。可憐獨有傷秋淚，花鳥無知一斷魂（《水經》稱莊周悼惠施而隱于漆園）。

贈張太羹使君

蹁躚神宰緑槐前，報績方當五鳳年。我邑賦爲吳楚劇，君家政著赤畿先。賜縑榮典歸循吏，羅舄風流在列仙。他日東封徵上瑞，茸城馴雉草芊芊。

初秋（八首）

池臺獨倚北風輕，水國蒼茫浸碧城。菱芡自依秋露冷，梧楸不動夜雲明。南皮舊侶鸞龍散，東序何人琬琰清。莫憶長安裘馬地，常令湖海足生平。

其二
萬里清光迥不收，層霄極望此登樓。魚龍水壯金河夜，鳷鵲風高銀漢秋。雲落嚴城星耿耿，月沉荒塞海悠悠。應憐天外三山近，虚擬乘槎事遠遊。

其三
前歲重遊銅馬門，翻然策蹇宿荒村。關河浩蕩書生拙，宮殿迢遙上帝尊。曠野楓林消白日，滄江草閣臥黄昏。三秋魑魅窺人笑，回首京華欲斷魂。

其四
東河亦是舊神京，不數南朝王氣明。地倚蛟龍通貝闕，天分牛斗作金城。江湖葭荻當秋盛，楚蜀檣帆向晚行。最喜清虚誇鑑裏，無煩千里寄蓴羹。

其五
諸將紛紛盡佩刀，三秦消息夢魂勞。涇原畫角秋風散，上郡□頭夜色高。北極朝廷飛虎節，西征幕府駐龍韜。嗟予憔悴浮滄海，翹首關山泣戰袍。

其六
天南磧北共秋河，萬里長風動素波。緑芷烟江簫鼓會，白榆星塞甲兵多。當煩大計推安攘，坐惜浮名倚嘯歌。欲問故人新奉使，朔雲邊月近如何（時吳來之使山右初歸）。

其七
清秋泛泛暮雲開，惆悵烟波去不回。繞樹虹霓臨水出，隔江風雨傍人來。虎頭寂寞麒麟閣，豹尾虚無鸞鳳臺。咫尺已違金馬地，空憐曼倩有仙才。

其八
託蹟蓬蒿有歲年，平皋小築晚凉天。不逢公瑾能分宅，且學思光漫引船。蓮子微風香月上，葡萄垂露冷秋前。茂陵留滯非人意，可著凌雲第幾篇。

送蔣抑之年丈之官道州

明河宛轉正秋期，南去零陵五馬遲。地接蠻江百草秀，天分瘴嶺九峯疑。畫船夜渡湘妃浦，露冕春遊虞帝祠。最是循良羞獻納，侏儒滿野樂清時。

八月大風雨中遊泖塔連夕同遊者宋子建尚木陸子玄張子慧（四首）

大澤秋陰萬頃愁，美人遙夜佇中洲。地分息壤波猶横，天人重湖雨不收。舟繞魚龍朝渡水，樹盤烏鵲晚登樓。可憐千里風烟路，獨立蒼茫在上頭。

其二
層湖黯淡路漫漫，孤嶼登臨怯羽翰。曉霧東連滄海白，霜楓西接洞庭丹。夢隨風雨銀河近，人在煙波玉珮寒。欲擬招魂秋草外，夜深猶自倚闌干。

其三
秋雲落木水粼粼，昔日風流不可論。此地銷沉秦赤縣，他山婉孌晉詞人。草連枉渚檣帆集，雨隔寒江殿閣新。悵望五湖通一道，生平少伯最嶙峋。

其四
獨上層霄極紫庭，空濛天外出雲屏。一羣秋雁幾時盡，數點海山何處青。珠樹有風通弱水，芙蓉細雨失湘靈。虚疑芳草人無限，夜半揚舲問杳冥。

八月十五夜（二首）

明雯涼動桂悠悠，迢遞星河萬里秋。素魄有人常不見，碧虚無路迥含愁。九天鸞鶴聲何近，五夜樓臺影自浮。猶説紫微宮女事，焚香時待月西流。

其二
微風摇曳拂金河，斗迥天高出素娥。萬井鴛鴦秋露冷，三江蚌蛤夜潮多。雲能入夢嬋娟子，月解傷人宛轉歌。應有桓伊吹玉笛，倚欄人静奈愁何。

讀武紀（二首）

山嶽嵯峨倚漢京，武皇别苑下霓旌。明珠南至逾炎海，天馬西來閉宛城。穆滿沙蟲傳駿足，軒轅虎豹有軍營。渭橋鐘鼓何年事，遺恨單于未解兵。

其二
漢家宮殿啓朱扉，夜醮香風動翠闈。銅雀一鳴雲闕曉，飛廉百丈曙光微。座分靈駟頒瓊笈，壇照明星弄羽衣。不識劉郎原自貴，偏思攜手拜真妃。

乙亥九日

極眺關河霽景開，吳城萬堞倚崔巍。秋風谷口椁梨熟，落木亭邊鴻雁來。吾輩蒼茫花泛少，中原格鬭角聲哀。當時英霸堪回首，大饗三軍戲馬臺。

九日泊吳閶

畫閣長堤暮水平，寒雲初卷闔閭城。楚天秋後花猶潤，吳苑人歸月正明。雁度西樓金管歇，霜飛南國玉衣輕。誰憐孤客多惆悵，耿耿千門永夜情。

薄暮舟發武丘是日以淮警中丞發師北行

横塘此路轉孤舟，十里松杉接武丘。愁客捲簾隨暮雨，美人採菊薦寒流。檣帆氣壯關河夜，鼓角聲銜江海秋。聞道元戎初出鎮，可能寄語問神州。

獻留都范大司馬（二首）

尚書高鎮石城秋，畫戟琱戈耿不收。舊制上公班太尉，本留東洛領諸侯。刀環人映麒麟閣，組練江搖鳷鵲樓。征虜亭邊思謝傅，已教前部向中州。

其二
青袍白馬尚縱横，淮甸風烟接鳳城。此日夷吾在江左，無煩高密向西京。黿鼉不照蛟宮静，龍虎常浮帝座明。身是劉公門下客，可能分給羽林兵。

贈留都錢大鶴職方（二首）

登壇頎晳好輝光，顧盼中樞出尚方。自是慣搖白羽扇，何須賭摘紫羅囊。南朝詞客皆能將，漢代通侯本拜郎。不數潢池輕一掃，象胥歷歷指氐羌。

其二
揮指珊瑚十萬師，青綸白袷影參差。龍韜夜月遊淮水，天馬秋風飲苑池。帳後唱歌張静婉，樓前置酒庾元規。知君先世丹書在，我欲相從舞繡旗（錢爲武肅王裔）。

登長干浮屠（二首）

阿育靈標迥翠浮，中天縹緲瞰神州。疑通瑤闕三千界，下俯金門十二樓。文帝祠壇丹鶴夜，孝陵雲樹玉龜秋。雄圖萬禩垂豐鎬，指點危欄動客愁。

其二
帝城臺殿鬱蔥蔥，極上層霄顧盼雄。山壓衡廬簾外雨，江分吳楚檻前風。平岡百轉浮天闕，錦樹千章繞漢宮。紫蓋一飛齊北向，金輪還在五雲中。

出留都下馬遊顧司寇華玉墓顧能識江陵公於童子時異人也

惆悵都亭繫馬情，尋碑秋草暮雲横。風前鼯鼠松杉静，月下麒麟劍珮鳴。昭代爽鳩文筆重，何年白鶴羽毛輕。於今若有張童子，空向西州問九京。

丙子元日

今旦春風轉玉琴，江東花發曉寒侵。密雲隱現金輪静，積雪蒼茫瑤海陰。壘壁諸軍銀甲冷，文昌元會火城深。不知誰任三微事，草野空懸捧日心。

人日

清暉窈窕早春還，愁客新年半掩關。東帝條風吹柳外，西王遺像出人間。芳園步障花前卷，畫閣金屏鏡裏閒。碧樹最高堪悵望，驂驔紅袖自相攀。

元夕（二首）

少年此夕不知愁，競逐香車徹曉遊。火樹九枝通紫陌，玉簫一夜滿朱樓。錦屏撲粉芙蓉暖，繙户邀人鸚鵡留。今日春風傳戰鬭，横江明月照揚州（時以江上寇警，禁燈火）。

其二
長安燈市有烟霞，帝里春前御柳斜。萬騎紅塵過北闕，千門碧月鎖東華。已開芍藥留歌管，旋看珊瑚入内家（是日多早花，集百貨也）。惆悵江城兵甲外，鰲山百丈暮雲遮。

贈張運使泰巖年丈

新領均輸出上方，威名落落舊張綱。彈文建業推驄馬，樂府昆明表白狼（張舊在南臺，治郡滇中有功）。萬竈虎形烟炥鬱，千帆鷁首雪蒼茫。莫愁轉餉軍興急，指點東南擅海王。

送勒卣省試之金陵

憐君才調似臨邛，獻賦何年動九重。幾夕更嘗京口酒，侵晨復聽景陽鐘。棘堂姓氏人爭問，蓉府風流客正逢。寄語良工誇相馬，可知今日有真龍。

壽包山許伯贊母夫人

神峯縹缈太湖烟，疑在層城玉女前。談座已驚陶士行，仙宗應降許思玄。芙蓉十丈華山井，橘柚千頭夢澤天。有客自能誇鄴下，雲間先寄五遊篇。

送陳鶴朋應試武林

晚驛涼雲此壯遊，錢塘曾作帝王州。吳宮繡嶺旌旗歇，禹廟清江風雨秋。西郢陽春驕渌水，大秦明月照瀛洲。知君抵掌東南事，横海樓船耿未收。

送張子美省試金陵

六月江風西上時，秣陵秋色動相思。麗華閣外芙蓉露，慧曉門前楊柳絲。才調新題鳷鵲觀，家聲舊滿鳳凰池。不須更插雕翎箭，落月河陽射大旗（子美精射，而今秋未用）。

送陸文孫省試金陵時當七夕

君去明河黯澹天，芳洲千里葉田田。仙人觀閣清江上，織女雲霞畫檻前。文筆已銘玄武闕，功名遠繼赤烏年。太平此日無言事，新語應成第幾篇。

得李舒章宋轅文秣陵書有憂時之語

有客南朝寄錦鱗，楚江微雨動青蘋。惟應風賦推才子，何意龍門是黨人。灤水虜雲秋晻靄，蔣山王氣日嶙峋。知予矯首能長歎，數卷韜戎共隱淪。

書丙子秋事（四首）

燕關迢遞朔雲端，虜騎連兵度不難。夜月千烽通碣石，秋風萬馬飲桑乾（即廬溝）。時平諸將皆乘障，事起君王更築壇。誰逐郅支青海上，漢家得計款呼韓。

其二
諸帝遺弓雲樹前，太行兵氣總蒼然。翠微旗暗髦頭色，碧瓦烽高箕尾天。玳瑁秋陳傷玉座（漢酎金上陵，或以玳瑁代），虬龍曉漏静神絃。祠官流涕松風路，回首長陵出塞年。

其三
鳳城雲閉薊門秋，胡馬南驅抵白溝。八陘熊羆開上谷，九河鳧雁隔瀛州。諸侯鼙鼓連營壘，列郡風烟接戍樓。莫倚徵兵窮海内，三秦寇盜耿難收。

其四
蹛林秋祭正縱横，降虜翻然睨漢京。自是賈生謀不用，非關江統論先成。勁兵盡發廬龍騎，最勝惟誇涿鹿城。異日可無哀痛詔，恐防恩澤滿承明。

元日日有食之

三朝掩朔未宜逢，賴有微雲翳滿空。却會可爭荀彧坐，抗章誰見鮑宣風。朱繩自直青壇上，白獸仍開紫殿中。寄語麒麟莫相鬭，省躬玉几未還宮。

壽嘉興令新安羅然明母夫人

使君沖朗過袁劉，壽母輕軒覽勝遊。不税甘䱹供遠餉，常栽靈果侍淹留。帝貽紫帔龍章麗，家近丹沙鳳吹流。令子今年應報政，嘉禾先上玉山頭。

早朝

殿閣春雲曉日涼，羽林排仗入明光。千門鐘鼓開班劍，九級旌旗繞御香。武帳兗龍垂北極，文衣吹鳳引南厢。分憂聖世多皐禹，端拱無勞問未央。

韋園海棠

名花帝里殢相思，爲爾輕盈不自持。豔質已迷紅霧煖，繁枝弗動絳雲遲。瓊池浴罷凝香後，金屋春深倚醉時。難以豐柔矜夜態，好將玉體問昭儀。

送雷聖肅之夔州推官

白帝風高鼓角鳴，巴人負弩識逢迎。蛟龍下峽秋聲壯，猨鳥穿林夜緯明。倚檻雲深神女廟，乘軒春接錦官城。瞿塘形勢稱天險，莫歎荆南未解兵。

贈賈仲賁同年母節婦黄太孺人賈河間人也

瀛洲禮樂漢時英，冰雪餘輝彤管清。曲就陶嬰多徵調，學成崔寔有高名。大夫故里懸銀榜，太史新編佇玉京。更取忠編授紗幔，酬恩不獨振家聲。

初夏集萬駙馬白石園

平陽池館帝城西，磵道風雲護石閨。大樹輪囷當畫棟，高臺縹緲直金堤。竹廊夏隱桃枝簟，錢埒春馳錦障泥。鳳女一飛瑤瑟在（堂有錦瑟），十三絃靜草萋萋。

京師五日時上幸西苑

甘泉御幄覆花明，此日宸遊滿夾城。西域葡萄縈綵仗，南州翡翠警霓旌。石鯨風細更衣晚，玉蝀橋平踏草輕（西内橋名）。阿閣於今多鳳羽，大官無事賜梟羹。

又五日憶故鄉

淹留河朔進瑤觴，回首江城水一方。五日烟花非我土，十年簫管暗神傷。沿溪時出採蓮女，蕩槳常歌團扇郎。勝侶今朝應見憶，便思解組問滄浪。

送同年章于野歸江南

桑乾橋畔盡垂楊，五馬南歸别帝鄉。幽朔夏雲來大漠，岱宗朝雨隔河梁。人誇花萼聯珠樹，家傍芙蓉倚玉牀。更有經年投錦字，好移明月照流黄。

寄宋九青給事時方使册封趙藩

正牙陪位及臨軒，授節鳴珂出禁門。文帝雲孫開北國，鄴都才子盛西園。桐珪剖月秦城賤，羽蓋流星漢使尊。借問諸侯誰特達，清漳荒草憶平原。

送宋令申給諫備兵武昌

漢廷都尉邈難儔，一忤平津不可留。虞長繇來能辦賊，楚人何事但悲秋。江皐珠冷開官舫，鄂渚峯高倚堞樓。獨嘆掖垣真寂寂，景陽鐘度碧梧愁。

送蔡雲怡年丈備兵井陘

畿南顧盼出西屏，仗節晨馳下紫庭。七較龍驤秋戍早，三關鳥道夜烽停。漢軍旗鼓開泜水，趙壁風雲護井陘。廉李功名成往事，應除恒嶺更書銘。

立秋日陳舍人幾亭屠大行愚仙招飲水關晾馬廠觀荷同席者金水部伯玉

苑北平波度晚風，亂蟬一帶接花宮。馬嘶忽起蒹葭外，魚戲還窺蓮葉東。紫塞出雲秋漠漠，碧城過雨日濛濛。不須醉説尋源事，身在銀河清淺中。

燕中秋感（四首）

通天樓閣動秋風，虎旅旌旗出苑中。倒影石欄交藂桂，亂烟錦纜起雙鴻。海雲朝捲蓬萊近，山月霄懸露掌空。聞説我皇多暇豫，可能坐論屬羣公。

其二
紫塞逶迤鎖八陘，薊門天險負滄溟。山河中竦開黄屋，日月西迴掛翠屏。三輔金戈秋簇簇，五陵銀海夜冥冥。本朝尚德興王業，指點無勞論地形。

其三
山前山後總神州，絶塞蒼然倚戍樓。空磧馬來寒日暮，荒臺烽起朔雲秋。健兒大半歸牙將，上錦空思餌束酋。女直放屯西去遠，紅螺木葉未曾收。

其四
初聞屬國已堪憂，復道東師耿未收。漢將何年過渤海，秦鞭無計渡營州。旌旗極浦迴鯨翅，島嶼孤根動蜃樓。更發三齊城不夜，秋風亭障浪雲愁。

寄李舒章宋轅文

夢到江南曲巷斜，楚云何處莫愁家。憐予憔悴金臺馬，羡爾殷勤玉樹花（讓木書來，知二君近耽詞曲）。薇帳夜香迎翠羽，珠樓春雨按紅牙。惟應高唱臨風度，明月懷中憶絳紗。

古意（三首）

蠮螉邊頭霜葉飛，鳳凰樓上憶征衣。不知戰馬經年别，但見孤鴻每夜歸。鏡裏秋風吹玉筯，夢回明月墜金微。莫愁今歲無消息，聞道龍城已解圍。

其二
賤妾新居紅粉樓，狂夫偏逐冠軍侯。三春無草黄河曲，六月飛霜青冢頭。秦地烟花連夜發，邊庭音信隔年收。縱然奪得燕支塞，十五容顔不可留。

其三
初聞遣卒戍漁陽，又報徵兵赴朔方。邊柝亂傳千里月，苑砧重拂九秋霜。帛書望斷黄榆塞，錦字空裁白玉堂。不見誰家麟閣上，年年遼海失鴛鴦。

遼事雜詩（八首）

昔年遊俠滿遼陽，吹角鳴鞭七寶裝。帳下紫貂多上客，樓前白馬度名倡。椎牛屬國開新市，射虎將軍獵大荒。李氏家聲猶帶礪，斷垣落日海雲黄。

其二
三韓内屬本神州，女直歸巢萬馬秋。玄菟烽烟迷月色，黄龍鼓角起邊愁。閼氏去後東胡盡，趙信封來南幕收。自此乾坤多戰鬭，度遼何處問金甌。

其三
二月遼陽大出師，無邊雲鳥盡東馳。烏鳶暗集三軍幕，風雨驚傳兩將旗。長白峯高塵漠漠，渾河水落草離離。國殤毅魄今何在，十載招魂竟不知。

其四
遼東左臂拱神京，遼水中分守將兵。乘障虚傳光禄塞，和戎未保受降城。幹羅白骨愁胡騎，木葉黄雲捲漢旌。經撫可憐皆失策，更煩浮議滿承明。

其五
榆關咫尺望胡天，屯築遼西更幾年。滄海北連秦障塞，營州東斷禹山川。黄金輦下征輸盡，紅袖軍中歌舞偏。投筆競誇邊將貴，莫令堠火近甘泉。

其六
蓬萊閣外海風秋，别將樓船自壯遊。萬里黿鼉通碣石，千帆烏雀轉滄洲。牙兵擁立頻相噬，屬國供輸困未收。今日東方聲問斷，盈盈極目使人愁。

其七
廬龍雄塞倚天開，十載三逢胡騎來。磧裏角聲搖日月，回中烽色動樓臺。陵園白露年年滿，城郭青燐夜夜哀。共道安危任樽俎，即今誰是出羣才。

其八
鄴下西秦蒼莽愁，胡塵南犯幾時收。誰移青海千羣馬，直飲黄河萬里流。星動上台臨虎帳，劍隨中使出龍樓。好憑羽扇驅驕虜，飛騎先寬聖主憂。

人日寄贈楊機部太史充東宮講官

玉樹朝暉接畫轓，横經青禁日臨軒。鳳條已見棲荀邃，龍翰還應讓邴原（機部以講席讓予座師黄石齋先生）。綵勝競傳春綺麗，御香分賜夜清温。知君罷講西池上，可憶垂綸傍海門。

送吳來之大行還朝使晉歸也

雲沙春色夜鴻飛，使者輶軒入帝畿。江上錦帆天際出，河梁碧樹雨中微。風陳晉乘干戈盛，賦就吳都杼軸稀。應有李恂圖畫滿，君王此日正宵衣。

歸德侯朝宗書來盛稱我土人士之美兼慨世事詩以酬之

春風宛轉下平臺，有客横江尺素來。雪苑舊推司馬賦，雲間今愧士龍才。東州評騭琅玕重，中土愁驚鼓角哀。歷難公卿年少事，漢家宣室爲君開。

丁丑除夜時予方廬居（二首）

暮紀冰紋動碧池，柳條梅萼盡參差。風流漸覺傷心老，豪頓應憐折節時。故國已添新涕淚，中原不改舊旌旗。莫愁回首春光近，永夜嚴城玉漏遲。

其二
去年此日渡祊河，歷歷千山歸夢過。一自淹留丹闕久，遂令遺恨白雲多。寒梅北客誰堪寄，春草南陔欲廢歌。京洛故人能勗爾，可知愁懶易蹉跎（是日得彦升書，相勉甚切）。

寄仁和令吳坦公吳約予春明遊湖上也

坐擁青山一俊人，板輿飛蓋曉湖濱。常嚴劍佩迎朝貴，更飭廚傳給隱淪。潮上海門丹嶂夜，雨來天目碧城春。倦游司馬新添病，羡爾明妝好問津。

立春

蘭皐草色展新晴，無限條風紫陌情。永夜金塘流不極，今朝玉樹染還輕。雲衢日麗烟花動，霞席聲迴簫管平。應有宜春宮裏綵，一枝先得萬年名（立春，在聖誕前二日）。

重遊弇園

放艇春寒島嶼深，弇山花木正蕭森。左徒舊宅猶蘭圃，中散荒園尚竹林。十二敦槃誰狎主，三千賓客半知音。風流搖落無人繼，獨立蒼茫異代心。

花朝戲作晚唐體

昨夜東風倚玉簫，夢回無計又花朝。緑屏曉色人初醒，紅蕊輕寒粉暗消。小語麝蘭吹閣道，斷魂楊柳隔溪橋。年年獨作傷心客，不散春愁與翠翹。

春泛震澤

碧草連天極望遙，平湖漠漠進輕橈。雲開羣島浮春樹，地鑿三江接夜潮。風雨金支龍女過，旌旗玉笈鬼神朝。霸才寂寞鴟夷去，滿眼烟波不可招。

辱李司馬萍槎先生贈詩勉以世事兼許文筆忽忽奉酬聊存知己之感

久瞻樞府重明光，投我連城雲錦章。傷亂已聞劉太尉，賞音深愧蔡中郎。九龍移帳春無草，萬馬窺邊夜有霜。早晚滄江驚驛使，詔書先問右賢王。

于忠肅祠

紫蓋烽烟竟不旋，手持大計靖胡天。北門虎臥迴鑾日，南内龍飛賜劍年。山外怒濤歸碧海，冢邊荒草像祈連。上皇猶想風雲際，曹石功名倍黯然。

錢塘東望有感

清溪東下大江迴，立馬層崖極望哀。曉日四明霞氣重，春潮三浙浪雲開。禹陵風雨思王會，越國山川出霸才。依舊謝公攜伎處，紅泉碧樹待人來。

寄夏長樂彝仲

使君出宰下長安，閩海南移地勢寬。百粤山川屏上見，九夷城堞鏡中看。諸公久已期鳴鳳，大邑還應化舞鸞。知爾彈琴春色滿，董峯千樹杏花寒。

寄李惠安毖軒

鳴皋酌醴訟庭幽，閩嶠重瞻説李侯。美女峯迷千嶂曉，錦田山熟萬家秋。珊瑚沉緑常無網，荔子輕紅獨上樓。莫問御屏題姓氏，海天東望是瀛洲。

送張訒叟給諫還朝

錦衣持節過江鄉，四牡旋歌入未央。暮雨九河青草色，曉雲雙闕碧梧香。勾吳飛輓頻年急，畫省封章此日長（張以督餉之江南）。知有午朝當獨對，可能無劍問安昌。

送方爾止還金陵將歸皖桐

舊京天闕倚雲看，送客秋河振羽翰。玉樹風殘三閣暮，石城潮上九江寒。管寧避地非無策，王粲從軍強自寬。寄語皖桐新幕府，好收奇計助登壇。

寄答密之于金陵

昨夜雲中錦字開，月明應在鳳凰臺。論文河朔無真氣，久客江東見異才（密之謬稱予京師舊作）。萬里風烟愁我老，九秋魑魅傍人來。何時攜手思公子，共採芙蓉薄暮迴（密之書來，甚愁奄人餘氣，故有第六句。）

寄屠幼繩太史屠喜談兵以大行改館職異數也

池上芳風滿直廬，平明視草待金輿。赤帷嘗奉甘泉使，青簡新修東觀書。薦士雲中誰第一，勒銘狼望（一作銘功塞上）意何如。應憐攜手論兵侶，秋雨蓬蒿賦子虚。

寄懷唐吳江瞿瞿

西川才子過揚雄，案牘紛紜賦轉工。橋直垂虹多夜月，城連震澤起秋風。吏稀白版耰鋤外，坐撫朱弦騷雅中。欲問故人良會少，采蓴應到五湖東。

送勒卣游睢陽（二首）

鼓角連天露氣寒，短衣躍馬渡江干。迎人北雁秋風動，迴首南雲夕照殘。睢水亂流梁苑落，黄河縈繞宋城看。知君壯思生杯酒，愁絶中原攬轡難。

其二
孝王池館水潺湲，萬里飛鴻下澤門。昔日旌旗同漢殿，至今賓客想梁園。抽毫雪夜清樽滿，放騎秋天荒草繁。幾度平臺能悵望，憐予偃蹇臥江村。

八月宿山中荒園

松風一路引經過，滿院黄昏舊綺羅。露冷小山香氣重，月明荒榭夢愁多。輝輝螢照人皆去，肅肅烏啼夜若何。獨坐玉窗頻悵望，珠簾不捲爲秋河。

寄義興夏給諫

梧掖清陰碧幾重，燕山遙對五芙蓉。黄封夜静端門月，青瑣秋高長樂鐘。雙引侍班多貴近，獨思補袞倍從容。馬曹舊有籌邊策，爲論呼韓未偃烽（夏由武部改諫官，時有欵虜之議）。

吳淞江口眺望

吳淞江上盡平疇，蘆荻紛紛古岸頭。祠廟衣冠荒白日，川原雲物變清秋。霜前落木當風急，天際孤帆入暮愁。湖海蕭條生浩歎，十年戎馬隔中州。

戊寅九日同闇公舒章諸子登高之酌（二首）

平原連騎好經過，極目亭皋倚放歌。對酒獨憐新歲月，登高無限舊山河。城邊落日黄花暮，隴首秋雲白雁多。醉裏雄談星劍動，龍荒消息近如何。

其二
龍山戲馬自奇才（舒章每慕此事），姑酌東籬酒滿杯。禾黍斜陽三徑斷，風煙向晚百川開。歸鴻落葉無時盡，野女寒花相對哀。獨憶美人秋水上，白雲一片隔荒臺（時招偉南，以私忌不至）。

寄喬聖任侍御時按浙中

越王宮對海門開，驄馬遙從北極來。簪筆秋風探禹穴，行軒春樹轉天台。百城豺虎應無迹，萬里鯨鯢去不迴。獨憶五雲方旰食，更裁封事上蘭臺。

送張子服遊楚中應王學憲之聘（二首）

張郎辭我赴荆州，十月迴風溯上流。日落漢江横北塞，天晴衡嶽隱南樓。菁茅舊俗周官重，組練新師楚將愁。世亂詞人易蕭瑟，生平無計更依劉。

其二
武昌城北枕江皋，黄鶴磯頭楊柳高。幕客向憐蠻府賤，曲中誰識郢人勞。京臺風敞齊紈素，雲夢天寒秦復陶。莫問峴山揮淚處，湘弦愁絶爲君操（子服尊人宦没楚中，時服未除也）。

贈淮陽兵憲鄭潛菴年丈（二首）

廣陵城堞鬱嵯峨，獵火旌旗夜渡河。高壘獨懸星劍動，澄江無恙錦帆過。三年鼓角登樓暮，十里烟花饗士多。爲下璽書淮海郡，楚中先已奏鐃歌。

其二
擊鼓椎牛海上聞，清秋落日水犀軍。盜從文紀車前散，險自元龍築後分。塞北風烟時借箸，淮南賓客盡如雲。可教萬騎趨陵闕，諸將甘泉未策勳（時有虜警）。

贈洪洞韓水部還朝

晚歲征鴻過上林，仙郎四牡日駸駸。詩成水部高何遜，氣蓋關中有季心。祖帳江梅驛使遠，揚旌朔雪戍樓深。五陵劍客知無數，此去雲霄慰好音（時值虜寇薊門）。

戊寅除夕（二首）

朔吹寒花載酒過，流澌一夜滿江河。音書斷後憑烽火，歲月驚心長薜蘿。五餌事虚龍帳入，四愁歌遍雁門多。請纓無計悲華髪，徒作詞人奈爾何。

其二
愁聽鼓角路漫漫，柏酒盈樽未忍乾。揚子驛前頻問訊，滹沱河上寄加餐（時虜警日急，予每遣使從江上幕府問信，而予友楊伯祥方參盧司馬軍事）。鶯花豈獨滄江穩，甲仗猶憐太白寒。虚擬明春遊五嶽，那堪此夜憶長安。

己卯元日

王正雲物遍神州，江外春風攬勝遊。貧擬揚雄能大度，年如潘岳自多愁。五陵佳氣終無改，三輔兵聲迥未收。此日金華應上壽，至尊親爲掃旄頭。

寄楊伯祥

堠火清笳夜月明，漢家誰爲請長纓。侍臣親下承華殿，大將分屯細柳營。鳳詔頻煩中貴使，龍韜悉護羽林兵。知君綵筆干雲氣，鏡吹春風滿百城。

勒卣從中州歸納董姬金陵人也作詩調之

周郎新度洛陽街，歸路春風白鼻騧。每顧小喬留一曲，還聞阿杜餉雙釵（周盤龍事）。城東桃李常相對（董嬌嬈事），山上靡蕪且放懷。十四樓中明月盡，最憐生長在秦淮。

送張鯢淵侍御巡閩還朝

節使南歸駕玉驄，都亭遙憶薊門東。澄清海甸千家雨，驅掃樓船萬里風。閩嶠霜威霄漢上，河橋春色鼓鼙中。知君向有吞胡策，幾度傳宣謁桂宮。

奉酬越大夫卓凡見贈之作

曾題名姓夜郎城，又向漁陽立漢旌。去病無家原爲國，信陵有客盡知兵。十年起舞中宵暗，萬里横行絶塞輕。共歎乾坤方黯淡，因君巵酒結生平。

酬曹封丘惕咸

夷門傲吏楚江濱，紅錦相投及暮春。草檄我慚吳部曲，論詩君冠魏詞人。鼓鼙萬里愁搖落，風雅千秋寄隱淪。莫問新篇最離怨，七哀歌罷轉傷神。

贈冒嵩少僉憲時冒薦邊才而長嗣襄爲索五十壽詩

淮海風流常晏如，春風列戟盛簪裾。審才舊守周官典，賜履曾開魯殿書（冒以吏部郎備兵兖州）。向日乘槎隨博望，何妨推轂問居胥。丈夫五十佩金印，明月清樽羽蓋初。

寄獻海道王兵憲

春卿舊禮盛文章，横海新軍擁大荒。島戍風烟連日本，樓船曙色轉扶桑。潮開昌國蛟龍喜，花滿明山棨戟光。更值珠崖方議郡，漢家遠略事蒼茫（時有議開金堂山者）。

送徐九一太史還朝（二首）

紫氣青雲望直廬，中原秋色錦帆舒。依然朗月仙人掌，爲副名山太史書。故國十年多戰伐，舊遊三省盛簪裾。共誇連夜迴前席，自此常應奉屬車。

其二
偉長中論重詞林，芳草嗚珂朔氣深。宮裏賜衣傳夜月，苑中開帙散秋陰。天心久已思安攘，吾道奚堪任陸沉。莫以金門能避世，蒼生何日見爲霖。

寄問陳彦升太史時尊公大中丞以邊事下獄（二首）

西宮玉樹隱蔥蘢，珥筆從容待晚鐘。誰使薊門纏大角，遂令梁獄滯雙龍。狗屠市上多相識，漁父蘆中未易逢。幸有舊恩通訟疏，應憐短褐倍蒙茸。

其二
漁陽節鎮復南冠，塞月邊雲萬里寒。異日功名誰魏尚，此時賓客愧任安。貴臣意重終難失，聖主恩深强自寬。公子不須頻叩闕，會當飛檄取三韓。

贈淮揚袁臨侯憲使

揚部旌門望斗邊，吳關千里静烽烟。牙璋落日搖淮甸，玉帳秋風散楚天。海霧漫漫鳴畫角，江流歷歷下戈船。應知上客多詞賦，遙寄相思叢桂篇。

送楊龍友之青田令

栝蒼松檜遠盤天，畫鷁輕帆暮雪前。傲吏青雲連桂樹，美人明月在芝田。雙溪地暖耕耘早，千嶂官閒射獵偏。卻憶十年中夜舞，風烟回首各茫然。

己卯除夕

年華漸與壯心違，翠柏紅椒又滿扉。歲月有情多惜别，江湖無地可忘機。寒梅放蘂常相媚，旅雁鶱雲好共飛。惟奉板輿將進酒，春風玉管送斜暉。

庚辰元日

暘谷瞳矇啓萬家，兒童相率鬭鉛華。樽中已酌春前酒，江上還舒臘底花。襄漢旌旗高虎帳，幽燕日月靜龍沙。占風共識階平候，野老先耕五色瓜。

送張玉笥中丞擢河道少司空隨召陛見（二首）

舊京開府靜牙璋，詔領河堤入未央。周室保釐分郟鄏，漢家底績念宣房。九天星宿穿秦塞，萬里梯航走冀方。會語至尊南顧日，不堪重問海陵倉。

其二
帝奠天河九曲清，司空持節薊門行。石沉白馬祠川后，舟負黄龍答聖明。葱嶺雪消春漲淺，蓮峯月落夜濤平。論功應便分如帶，禹蹟茫茫萬古名（一作即看帶礪酬勳業，禹蹟常留萬古名）。

送曾憲長霖寰年丈

漢庭高議漫悠悠，楚客遙思賦遠遊。季布一言何易罷，樂羊兩篋有誰收。時清自棄連城璧，遇險終須萬斛舟。莫倚珊瑚釣滄海，還應迴首鳳凰樓。

壽梁溪封太史馬公

扶風今日見耆英，六代崇儒舊有聲。款段少游違大志，絳紗子幹是諸生。曾收孔壁遺經在，新錫龍門世史名。更喜家山通玉乳，金莖一勺佇霓旌。

登岱（二首）

懸崖絶磴問真源，珠館瓊臺祀上元。霞散蓬萊搖日觀，風連閶闔啓天門。練光欲接銀河影，金液常寒玉女盆。七十二君皆寂寞，不知何處拜軒轅。

其二
千盤直上氣漫漫，凌競高涼振羽翰。碧海未迴秦帝使，白雲更起武皇壇。星辰夜逼金泥動，風雨朝驚玉輦寒。同馬莫誇工作頌，漢家無事整和鸞。

陳忠裕公全集卷十七

七言律詩三

揚州

淮海名都極望遙，江天隱見隔南朝。青山半映瓜州樹，芳草斜連揚子橋。隋苑樓臺迷曉霧，吳宮花月送春潮。汴河盡是新栽柳，依舊東風恨未消。

壽蘇松宋兵憲

三吳憲府得名賢，籍甚家聲海岱前。鳳閣舊傳雄彩筆，虎符重起護樓船。帳中甲士魚麗陣，幕下諸生桂樹篇。坐酌紫微須上佐，閬風玉女自嬋娟。

高郵州

孤城日落佇中流，大澤雲生動戍樓。國繞芙蓉平萬堞，水分桐柏浸三洲。秦臺地迥魚龍静，楚樹天低鸛鶴愁。欲採明珠何處是，驚濤無限海西頭。

河間

滹沱河上又徵兵，粉堞牙旗擁漢京。帝子樓臺通北極，仙人宮闕近東瀛。寒烽百道雲中出，古木千重海岸平。胡馬一來沙月暗，幾回清角動邊聲。

送吳來之膳部請告還江東

南宮槐柳正鳴鑾，東海蒹葭憶掛冠。漢署爲郎稱意少，楚江作客獨醒難。比鄰共拾金光草，同舍相思玉露盤。莫羡清時能臥病，茂陵原自近長安。

贈文啓美舍人

紫氣黄雲抱漢關，金門詞客共追攀。鸞坡世掌圖書府，雞樹新聯供奉班。自是枚皋來兔苑，非因楊意識龍顔。知君諷諫多忠愛，西殿徘徊夜未還。

飲集水關

星河仙液泛金巵，漢鑿昆明備水嬉。樓閣斜連玄武闕，波濤常繞鳳凰池。當風羅綺珠簾迥，向晚芙蓉玉露垂。忽憶相如賦中語，還看落日隱西陂。

重遊萬都尉園亭

鳳凰樓上接離宮，貴主亭臺霄漢中。烟散錦屏陰洞曉，雨殘花塢綺筵空。朱門斜帶金溝影，畫閣微交玉樹風。漫擬輕裝隨俠少，平陽羽騎五陵東。

城西園訪史道鄰中丞不值（園在夕月壇側）

城西畤裏白雲飛，開府園林對落暉。荆楚奇才多舊部，江淮保障藉餘威。傳書黄石嘗晨出，校獵藍田每夜歸。匹馬從公不相遇，異時旌蓋託光輝。

贈方密之進士

故人射策未央宮，何事蕭條燕市東。四海交游誰是石，五侯賓客盡如風。孤臣莫上緹縈疏，聖主終明魏尚功。指日湛恩還棨戟，期君再世有彤弓。

送吳魯崗比部恤刑廣東

羊城海外古要荒，斗野星移憲府郎。詔到日南頒漢法，使從天上恤蠻方。瘴消銅柱先春煖，月朗朱崖並夜光。借問陸生能服粤，何如祝網報明王。

五日賜粽擬應制

五日傳宣敕御廚，鳳樓張幄奏笙竽。白舂鈎盾田中米，青裹昆明苑裏菰。風動石榴飄玉盌，香凝昌歜冷冰壺。加餐深愧糜天饌，多黍還期賜大酺。

賜扇擬應制

漸臺涼室接西清，象轂金鐶下玉京。貢自錦官城内出，賜來明月手中生。趨朝障霧飛花重，退食當風拂袖輕。聞道南薰終歲有，無分寒暑佐昇平。

都下雜感四首

帝里交遊十載餘，薊門景色定何如。眼中不見悲歌士，懷裏空懸痛哭書。阿世久知長孺拙，微官敢道曼容疎。莫將襟抱傾人意，放論高談憶故廬。

其二
榆關山險通烽火，巫峽雲深亂鼓鼙。不見雄風生楚甸，忍看明月照遼西。涓人苑裏牙旗動，緹騎城邊玉勒齊。携酒欲尋行樂地，登高客思轉凄迷。

其三
趙徼燕山不可分，鄉關極目思紛紛。愁中紫塞三更角，夢去滄江萬里雲。東觀有書誰彊記，西園無侣憶離羣。由來作客輕詞賦，莫薦相如善屬文。

其四
側身南望涕縱横，海上浮雲掩碧城。折檻終能寬直節，杜門猶是坐高名。鷓鴣啼瘴炎天遠，鴻雁飛沙北地情。明主憐才原不薄，無煩九辯慰生平（謂漳浦也）。

遊天壇外垣

南郊閶闔肅高清，策馬繚垣騁望情。玉殿參差宮樹隱，金莖縹緲畤雲平。中星五夜迴龍馭，麗日千門對鳳城。知有吾皇隆祀典，祠官松下學吹笙。

喜袁臨侯開府鄖陽却寄

開府旌㫋鎮鄖襄，論功何似杜當陽。檄書倚馬銷金甲，賓從投壺佐玉觴。玄嶽本朝藏簡牒，漢江天上借輝光。西南十載無真氣，自此嘗應靖虎狼。

贈周其章黄門

明光發策帝臨軒，自拔周堪漢署尊。入殿正當玄武仗，瞻星嘗近紫微垣。捧書月色侵青瑣，起草松風對掖門。從古夕郎清切地，每朝獻納奉君恩。

輓萊陽宋五河使君

十年玉札寄丹丘，京洛從容此唱酬。書報燕關雲黯黯，香迷聚窟水悠悠。家留禪草投明主，夢裏修文憶舊遊。愁聽田横山外笛，招魂獨夜海風秋。

宫燕

紫宫三月翠樓開，雙燕翻飛去復回。掠水每穿清暑殿，無衣偏遶避風臺。龍池雨後披簾見，鳳輦香過拂蓋來。歲歲巢君金屋裏，託身還在柏梁材。

宫柳

楊柳青青落御溝，苑牆寂寂曉鶯流。輕黄萬樹平金掌，晴緑千門上玉鈎。曙後和烟籠羽仗，春深帶雨暗龍樓。六宮隨處花如雪，但到昭陽不惹愁。

德勝橋

碧海銀河一綫流，星橋玉柱駕中洲。菰蒲色映西山暮，楊柳風分上苑秋。跨渭曾聞馳御馬，析津今擬渡牽牛。莫誇勝地連靈囿，儉德無心物外遊。

宋廷尉九青先生極稱舒章詩又謬賞鄙作賦此以慰舒章

詞壇久已託光輝，大雅於今正式微。慚我方爲刀筆吏，憐君長著芰荷衣。不逢季札誰能采，自有鍾期莫歎稀。寄語幽人空谷裏，好將白雪事金徽。

寄懷徐闇公

對客嘗稱徐孺子，共驚猶是魯諸生。飄零顧予同王粲，狂簡何人薦禰衡。啓事漸輕三府辟，宦遊每借五侯成。唯應梅尉辭官後，與爾同高吳市名。

送包長明同年出牧羅定

河朔三春並轡旋，日南萬里剖符偏。職方新啓諸羅境，牧伯今來大國賢。北界泉爲吳隱變，東方經自長卿傳。莫愁聖主忘蠻郡，看爾徵書嶺外懸。

寄贈曹州劉大將軍

將軍夙挽繡蝥弧，家本安東俠者徒。結客能傾四公子，論兵欲繫五單于。門前獵騎金騕褭，帳下材官玉轆轤。此日君王方撫髀，可無鳴劍向伊吾。

初出都門

灞橋花下送驪歌，宮柳深陰夾道過。去路風烟鄉思切，望中雲日客愁多。西山翠靄凝金闕，南内青槐陰玉河。從此通宵瞻北極，幾回清夢到鳴珂。

過高唐有郭生者云聞余至候數日矣遂以酒饌相餉

齊右荒城月復清，勞歌四起旅魂驚。主人虚左端冠佩，客子停車問姓名。亂後盤飱難得味，愁來盃斝易爲情。獨憐明發風塵路，横斗殘星班馬鳴。

塗中見西南徼外諸夷貢使而作

征西躍馬上西川，戊己重開磧外天。銅鼓盡敲卭笮長，玉門遠種月氏田。百年貢賮從王會，萬里馳傳到日邊。使者無煩金馬頌，漢家自有白狼篇。

會通河（二首）

帝宅崔巍枕薊丘，穿渠中劃大荒浮。派從漳衛東西合，源出萊蕪南北流。千里舳艫趨甸服，萬方筐篚達（一作灌）神州。平江帶礪功如舊，少府金錢第一籌。

其二
少陽蒼翠總青齊，百道飛泉盡向西。岱嶽雲興燔玉璧，黄河水溢護金堤。渠穿地底龍嘗蜕，帆掛天中烏夜啼。萬古轉輸終不改，更煩滄海問鯨鯢（時有海運之議）。

舟中七夕作

璇室深寒雲錦高，奔龍杳冥擁旌旄。可知雕鵲非精衛，莫遣黄姑似伯勞。碧海有光流沆瀣，銀河無影落風濤。最憐永夜臨秋水，不見明珠弄漢皐。

贈揚州守馮玄度

三年西省一麾輕，淮海春雲五馬情。安石風流嘗作牧，元龍意氣此專城。廣陵濤合熊轓過，甓社珠還鷁首明。借問清時誇領郡，何人不讓大馮名。

庚辰除夕大雪時在越署（二首）

積雪層陰禹甸中，蒼茫雲海度飛鴻。上才授簡思梁苑，侍女藏鈎憶漢宮。地遠金門慚月俸，年過騎省畏春風。西清玉樹垂垂發，滿眼瓊瑤路不通。

其二
蓬萊東望海天開，此夕登臨一舉杯。黯澹千山迷澗壑，空明萬户敞樓臺。官梅歲晚將誰寄，神燕春寒故未迴。遲暮已違招隱賦，獨憐無客剡中來。

辛巳元日大雪

同雲連夜滿山樓，淑景條風未肯留。南鎮雪平滄海色，西陵春壓大江流。青幡司令傳三朔，黄竹祈年遍九州。不是郢中無絶唱，柏梁迢遞固難酬。

越署人日

越王古殿接雲霄，人日憑欄積翠遙。殘雪暖消秦望樹，晴光春轉浙江潮。花明南國金屏曉，妝倚東風綵勝搖。漢帝承華仙會夜，馬卿詞賦本飄飄（武帝以人日會王母，時有九仙之祀故也）。

二月復雨（時閲邸報有感）

新年晴望斷平蕪，二月陰雲復載塗。未見寒梅辭雨雪，漸看春草入江湖。楚臣賦就愁蘭珮，越客吟成凍玉壺。無限東風吹不轉，忍將花柳問啼烏。

霾

輕寒積雪滯南溟，更見風霾越望亭。萬里雲沙嘗漠漠，一天日月倍冥冥。江邊歸雁迷青海，樹底流鶯失翠屏。却憶十年遊薊北，塞門塵起接王庭。

南鎮

靈嶽迢遙積翠浮，萬年作鎮表炎州。天開雲雨參衡霍，嶺絶星辰上斗牛。禹穴有書來帝錫，秦碑無字記宸遊。振衣直拂扶桑影，矯首仙人十二樓。

苧蘿山

浣紗溪對苧蘿山，越女明妝映翠鬟。一日綺羅嬌水上，千秋花草恨人間。春風宿麥荒村静，夜月啼烏古殿閒。無限江流東向去（一作去盡），不勝哀怨到（一作過）吳關。

越州春日寄舒章

吳城春晚碧烟流，攜伎開觴水外樓。紅藥題詩傾滿座，青萍出匣論封侯。美人彩筆凌黄鵠，下吏朱顔愧紫騮。十載連牀嘗起舞，即今相失少年游。

曉渡錢塘

吳山越岫隔中流，簫鼓平明青翰舟。萬户晴江開曉郭，千帆春草送芳洲。桃花欲落潮先至，鶯語初聞露未收。何事西陵常問渡，不堪獨上望京樓（西陵樓名望京門）。

五日郡署齋居憶去歲此日在都門同吳魯崗比部包宜壑馮鴻宗二州守謝禔玄文學飲天壇今吳包在粤馮在晉謝在吳

山館疎簾越望斜，每因佳節念京華。相攜玉勒神仙侶，同飲金庭道士家。樹杪湖流明積黛，窗前海（一作岳）色蕩陰霞。折榴懸艾俱江海，共憶甘泉畤裏花。

諸暨逢萬壽節

粉堞山城接翠微，山頭積雪映朝衣。林光未動梅爭發，江霧初收雁欲飛。百子池邊多氣象，萬年枝下拜恩暉。不分在遠軒臺迥，四海還同舜日依。

臘盡經蘭亭

右軍亭子枕荒丘，萬壑千巖憶昔游。竹引紅泉春欲動，雲封碧澗雨初收。山川異代空餘賞，絲管當時已漫愁。三月年年芳草緑，惟應王謝獨風流。

辛巳越中除夕（二首）

雲霄一别瞻天遠，歲序頻移作客遙。山閣燈光連夜雨，江潭柳葉上春潮。素餐遲暮慚歌魏，念亂今年憶度遼。欲折梅花寄京國，漫傾柏酒慰漁樵。

其二
兩年故國思難裁，此夕他鄉春又迴。五夜管絃金屋暖，千門簾幕火城開。且將嬉燕隨民俗，幸有豐登愧吏才。歲月莫愁容易盡，風光次第逐人來。

壬午越中元日

律應元晨玉琯吹，江湖遙憶漢官儀。宮花綵綴青繪幟，庭燎光搖赤羽旗。瑞雪滿簾人欲醉，祥風入樹鳥先知。莫憐留滯關東日，各有韶華樂聖時。

人日立春

淑氣條風入望新，青幡碧草競芳晨。玉蓂七葉春回日，綵燕雙飛勝裏人。解凍蘭芽生小苑，輕寒柳色動河津。韶華今歲無窮賞，歌舞明朝次第陳。

送錢大鶴還吳閶時謫浙幕

遷後相逢别後情，滿江冰雪送君行。十年畫省違南國，萬里浮雲阻北征。暮雨龍蛇神禹廟，春風梅柳闔閭城。五湖縱與家山近，宣室還勞召賈生。

送徐勿齋宮諭册封益藩

麻源秋色到江干，羽蓋星軺擁傳看。自有白茅來漢殿，因移絳節佇仙壇。藩維獨倚荆揚重，講幄應懷原隰寒。此去諸姬多禮樂，知君早晚入長安。

諸暨城南作

平崗矗矗隱荒臺，日出寒山江半開。白雪青松相與麗，紅顔渌水至今哀。浣紗石在無亡國，鑄像金多失霸材。高鳥良弓俱不見，六千君子一時迴。

經烏傷因憶闇公欲卜居東義之間卻寄

度嶺攀崖立馬看，陵阿宿麥路漫漫。飛泉絶澗穿雲下，反照雙峯戴雪寒。晏歲冰霜千里暮，空山鼓角數聲殘。冬春射獵堪乘興，此地相攜欲掛冠。

夜歸姚江

北風吹雁夜如何，獨客帆檣海上過。堠火半明開鼓角，暮潮初漲動星河。霜清古樹烏啼急，月落荒原虎嘯多。欲問重華還寂寞，酒闌無處起悲歌。

贈豫章謝封君（括李，清遠尊人）

鳩杖春風汗漫游，龍沙晴色滿南州。一星雲臥滄江夜，五老峯寒錦障秋。壁出遺經傳帝子，枕藏鴻寶動諸侯。平反況復推賢子，車馬高門自可酬。

雒陽（二首）

洛陽亦是漢東京，伊闕轘轅設險成。朱邸中天金作册，黄河繞地帶爲盟。宓妃玉珮烟波冷，淮客銀牀草露輕。渺渺嵩雲愁帝子，二崤風雨夜深鳴。

其二
大國重開洛水陽，先朝錫予倍輝光。周家同姓惟尊魯，漢代諸王更寵梁。昔日楚歌留桂殿，何年蜀魄返蘭堂。定陵奉慰臣工在，愁望寒雲滿北邙。

同祁世培侍御泛鏡湖

越溪千折繞山流，黛色横分曉蕩舟。五月陰晴天漠漠，一川風露草悠悠。鳴榔空翠烟中市，捲幔輕紅水上樓。十二雲鬟飛不定，獨留明鏡照人愁。

獻吳鹿友少司馬

勁節西臺山嶽崇，擁旄嘗建并州功。晉陽一鎮終磐石，淮海三年起臥龍。南省夏卿原掌政，左樞上將本居中。籌時獨對承華殿，武帳清秋憶大風。

晚秋雜興（八首）

江關海嶠接天流，玉露商飇萬里愁。九月星河人出塞，一城砧杵客登樓。荒原返照黄雲暮，絶壁迴風錦樹秋。極望蒼茫寒色遠，數聲清角滿神州。

其二
秦望山連越望亭，千年風雨合滄溟。開簾曉色通丹嶂，隱几秋深對翠屏。獨愧文章違授簡，誰憐刀筆坐談經。金門此日多儔侶，不向人間問歲星。

其三
太行東出擁神京，古塞秋風右北平。笙鶴已辭滄海使，貂蟬初撤羽林兵。清霜玉沼芙蓉苑，旭日金鋪翡翠城。魚鑰時傳宣召急，侍臣通籍在承明。

其四
甲帳秋風漢武皇，弓車十道出遐荒。已還鸞鳳棲珠樹，更獵熊螭載玉璜。舄履青雲天北極，旌旗翠靄殿東廂。至尊色喜夔龍會，干羽何年靖四方。

其五
盧龍山色抱桑乾，萬里飛霜木葉殘。漢月夜臨榆塞白，胡星秋照柳城寒。明妃冢外笳聲起，都尉臺前雁度寒。乘障頻年烽火急，幾回鳴劍問登壇。

其六
西苑芳波百子池，南城玉樹萬年枝。花隈鼓吹龍舟隱，竹澗旌旗鳳輦移。長信風翻堦草遍，昭陽月度井梧遲。宸游珥筆儒臣在，不爲神傷録盛姬（田貴妃新逝）。

其七
碧嵩清雒擁干戈，落日愁雲黯渡河。列國幾人存玉馬，五都今復歎銅駝。秦師不見條侯下，魏將惟聞晉鄙多。惆悵夷門雙涕淚，大梁公子欲如何。

其八
玉泉西去翠微宮，碧瓦丹樓極望中。連騎每從三市出，題名時在五陵東。金莖夜冷仙人露，銀漢秋高少女風。迴首欲陳閶闔迥，昇平今已屬羣公。

送祁世培侍御入掌大計

漢廷執法十年回，帝念澄清驛使催。舉奏贛君明黑白，登車孟博有風裁。九州輯瑞甘泉館，六計平衡御史臺。此日殿中無闕事，掃除苛政咏康哉。

吳興太守陸公别駕張公招飲卞山白雀寺和熊伯甘令君（二首）

卞山精舍聳林端，翠柏青楓夾道看。石澗伏龍成曲水，香臺引鶴舞雕欄。五湖秋色孤帆遠，萬壑斜陽芳草寒。欲向上方攜手去，藤蘿雙徑已漫漫。

其二
花宮曲曲翠微幽，太守華筵在上頭。江左官僚多暇豫，吳興賓客舊風流。解衣欲倚玫瑰樹，换席還登雲母舟。歸去壺觴莫辭盡，依然明月滿南樓。

秋日寄方密之翰林

汝奉金輿帝子家，誰憐孤客滯天涯。午朝下直龍池柳，薄（一作日）暮經過杜曲花。鴻雁不來秋愈淡，芙蓉欲落漢初斜。館娃宮裏能相憶，明月還應照浣紗。

馮留仙巡撫天津鄴仙拜少司馬一時命下賦寄

左樞司馬擅良籌，憲府中丞擁上游。兵柄一門推世將，軍容兩地接皇州。三邊烽燧甘泉夜，萬國梯航碣石秋。昔日二馮歌魯衛，看君兄弟并封侯。

寄懷楊機部太史時機部以漳浦之獄有連

汝從高臥豫章城，何減關西伯起名。鉅鹿風塵餘部曲，匡廬烟霧擁諸生。清時黨錮非難解，亂後音書倍欲驚。此日楚臣愁獨醒，滄浪東去不勝情。

贈方禹修漕使（二首）

平明閶闔聽臚言，十載清風動至尊。東郡吏民爭伏闕，南冠君子復分藩。持漕頻告三邊急，搜粟應憐數郡存。河内關中今有託，漢家兵馬正雲屯。

其二
聞道潯陽畫舫多，又傳小隊躍琱戈。荆南芻粟浮江下，淮北旌旗壓海過。姑衍未頒驃騎詔，宣房已和漢皇歌。六軍此日應翹首，極望千帆出九河。

癸未元日

珠斗春光隔歲回，碧城朝雨萬山來。川原海日迷寒樹，樓閣江風數落梅。悵望單于方飲馬，更慚梓慎失登臺（是日郡署廊房災，册籍皆燬）。不須潦倒新亭色，起舞還傾長命杯。

送吳巒稚司李桂林

翡翠巢邊匹馬過，千盤桂嶺鬱嵯峨。南浮灕水啼猿滿，北望君山落雁多。蠻府官閒能作賦，漢廷恩近憶鳴珂。愁心獨繫張平子，欲寄琅玕奈遠何。

酬陳實菴翰林

今上龍飛侍從臣，青簾畫舫鏡湖濱。越山絲竹留安石，吳市神仙屬子真。五嶽瑤華天際夜，十年玉樹漢宮春。鳳池無限新栽柳，前席行看識故人。

潼關

天險東臨鎖地維，重關遙夜角聲悲。蓮花影照千烽出，竹箭波迴萬馬遲。四塞山河歸漢闕，二陵風雨送秦師。長安游俠知無數，仗劍還能指義旗。

天台萬年寺

迴合千峯嘉樹林，蒼崖碧殿晝陰陰。雲生薜荔虚巖動，日隱松杉絶澗深。僧賜紫衣壇卓錫，經傳白馬字函金。更從閣道凌飛磴，悵望諸天清磬音。

烏傷雙林寺

祇林蕭瑟静山暉，古殿陰陰燈火稀。花露迥同清梵落，松風欲送午鐘微。雲浮阿育常如蓋，樹自梁朝尚掛衣。爲問殘碑思孝穆，更尋芳草一峯歸（寺有徐陵碑）。

秋日登越州能仁寺高閣

極目層霄積翠浮，振衣縹緲玉臺游。湖明萬井雲中宅，地湧諸天海上樓。丹嶂風烟搖落日，黄雲禾黍動清秋。仲宣蕭瑟耽詞賦，面面憑欄起暮愁。

過寧海弔方正學先生緱城故里

飛龍北極下天門，叩馬西山大義存。血淚長干無草木，畫圖緱里見蘋蘩。令威已返遼東羽（先生弟孝友臨難贈詩，有「華表柱頭千載後」之句），望帝誰招蜀國魂。千古君臣終不改，莫將興廢問乾坤。

金陵

淮水東流吳苑清，蔣山西繞漢宮平。孝陵霽雪輝瓊樹，泰畤晴雲護碧城。佳氣遠浮雙闕暮，春光先傍九霄明。君王南顧垂衣日，詞客還應賦兩京。

秋日雜感（客吳中作十首）

滿目山川極望哀，周原禾黍重徘徊。丹楓錦樹三秋麗，白雁黄雲萬里來。夜雨荆榛連茂苑，夕陽麋鹿下胥臺。振衣獨上要離墓，痛哭新亭一舉杯。

其二
行吟坐嘯獨悲秋，海霧江雲引暮愁。不信有天常似醉，最憐無地可埋憂。荒荒葵井多新鬼，寂寂瓜田識故侯。見説五湖供飲馬，滄浪何處着漁舟。

其三
萬木凋傷歎式微，何人猶與賦無衣。繁霜皓月陰蟲切，畫角清笳旅雁稀。阮籍哭時途路盡，梁鴻歸去姓名非。南方尚有招魂地，日暮長歌學采薇。

其四
桑田海水兩悠悠，汗漫常思歷九州。星漢清深孤客夜，風雲蕭瑟大荒秋。穹廬毳帳連天起，野馬黄羊匝地遊。縱與尚平探五嶽，短衣蓬鬢不勝愁。

其五
金闕珠樓瑞靄中，天門端拱萬方同。鳳城南鎖黄河隘，鳥道西迴紫塞通。三市銅駝愁夜月，五陵石馬慟秋風。玉泉不識朝宗意，依舊東流入漢宮。

其六
妖躔芒角掃黄圖，望帝魂歸定有無。軒后衣冠成異代，湘妃珠玉竟先驅。虚傳龍種還天闕，空見旄頭入上都。何日侍臣親灑淚，手披荒草問金鳧。

其七
南臺西苑柳如絲，鳳輦龍舟向晚移。春燕俄驚三月火，昏鴉空繞萬年枝。橐駝盡繫明光殿，苜蓿新栽太液池。苦憶教坊供奉伎，短簫横笛譜龜茲。

其八
雙闕三山六代看，龍蟠虎踞舊長安。江陵文武牙籤盡，建業風流玉樹殘。青蓋血飛天日暗，黄旗氣掩斗牛寒。翩翩入雒羣公在，剩有孤臣淚未乾（一作闌）。

其九
故宮樓閣照江清，細柳新蒲日日生。霜老蓮房殘望苑，風飄槐葉下臺城。仙人露掌飢烏集，玉女窗扉蔓草平。回首蔣陵松柏路，按鷹調馬不勝情。

其十
經年憔悴客吳關，江草江花莫破顔。豈惜餘生終蹈海，獨憐無力可移山。八廚舊侶誰奔走，三户遺民自往還。圯上隆中俱避地，側身懷古一追攀。

登神山仙館同惠朗勝時作（二首）

鰲冠迢遞海天分，緱嶺笙歌徹夜聞。谷口花深三里霧，樓前鶴下十洲雲。羽人珮冷星河影，玉女香消月露文。丹井可能穿地底，裁書誰報洞庭君。

其二
九霄縹緲采真遊，松桂迴風澗壑幽。雲散霓裳金殿曉，月明琪樹石壇秋。素琴寂寂依丹竈，清磬泠泠下玉樓。愧我衣冠無息壤，因君羽翰到滄洲。

經陳徵士故廬兼問墓道

徵君池館一追攀，花滿中庭尚閉關。綺季衣冠成故國，龐公衡宇在人間。白楊漫指東西路，叢桂空留大小山。此日重翻耆舊傳，不勝清淚損紅顔。
【附錄】宋存標《憶去春同大樽經陳眉公先生故廬》詩：
曾買輕舠過九峯，憑闌彷彿舊音容。庭前玄鶴尋笻杖，墓側緇衣響暮鐘。一畝松花留玉屑，幾行鷗鳥認魚罾。太丘丰範元龍識，亂後殘書剩幾封。

臘日

臘後繁雲曉渡河，羊裘獨釣漫經過。南榮春早寒梅發，北渚風高陽鳥多。江上丈人殊不遇，杜陵男子意如何。飛騰此日傷懷抱，慘淡三年廢嘯歌。

除夕廬居

隱几荒廬擾夢思，起來攜杖聽流澌。運移日月驚耆舊，春到松楸識歲時。吾祖豈知王氏臘，幾人曾見漢官儀。南冠永夜愁明發，腸斷薰風赤羽旗。

人日

可憐人日漫稱人，潦倒柴門烏角巾。南國繁花供我老，西王巧（一作綵）勝爲誰新。雪消紅藥當階潤，風暖黄鸝入座頻。回首兩京思舊事，玉盤金縷倍傷神。

會葬夏瑗公（二首）

丹旐飄颻岸柳疎，平蕪渺渺正愁予。驚濤不盡鴟夷血，痛哭空留賈傅書。華嶽暮雲來大鳥，沅江春草媵文魚。范張未畢生平語，淚灑南枝恨有餘。

其二
二十年來金石期，誼兼師友獨追隨。冠裳北闕同遊日，風雨西窗起舞時。志在春秋真不爽，行成忠孝更何疑。自傷舊約慚嬰杵，未敢題君墮淚碑。

題虎丘石上

入洛紛紛興太濃，蓴鱸此日又相逢。黑頭早已羞江總，青史何曾用蔡邕。昔去幸寬沉白馬，今歸應愧（一作悔）賣盧龍。最憐攀折章臺柳，憔悴西風同阿儂。

題梅花墅和眉公韻

醉翁行樂及三餘，問字江干滿客車。洞口鹿銜花片雨，松陰月印粉痕書。石藏春草池邊鴨，溪種秋風薄暮魚。選地栽梅今古一，道人有癖肯云除。
【附録】陳繼儒詩：
屋後開園百畝餘，登臨不用上巾車。青山解綬修僮約，紅袖焚香捧道書。看竹客馴銜字鶴，采蓮舟引聽歌魚。何時倡和如皮陸，花徑長春共掃除。

九日登一覽樓

危樓樽酒賦蒹葭，南望瀟湘水一涯。雲麓半函青海霧，岸楓遙映赤城霞。雙飛日月驅神駿，半缺河山待女媧。學就屠龍空束手，劍鋒騰踏繞霜花。

乙酉歲朝

小雨凝寒濕翠苔，蕪園春色尚徘徊。傳聞五鳳樓初就，誰信三都賦有才。綸琯玉堂慚琬琰，身高金穴即蓬萊。旌旗徧滿淮南北，誰陟凌雲韓信臺。

人日雜感

年年愁絶虎狼旗，人日欣逢鸚鵡巵。是處流離堪涕泗，到來老大負鬚眉。獨横羌笛梅花落，不作吳吟薤露悲。自信榮華無骨相，寧同夸父事驅馳。

乙酉上元滿城無燈

江皋夜色徧烽屯，鼓吹聲銷萬户春。幕府但聞嚴戍火，冶城不動踏歌塵。九枝瓊樹沈珠箔，半榻香風散錦茵。獨有淒涼霜塞月，偏乘畫角照杯頻。

輓顧文所

軸覆樞翻叩帝閽，顧廚舊侶幾人存。秋風禾黍鵑啼血，夜月琴書鶴返魂。自愧餘生憐宿草，獨攖多難混祇園。拔山填海由來事，爲寫煩冤達九原。

陳忠裕公全集卷十八

五言排律

春寒大風雨竟日分詠水讓居

負濕資佳興，天風動碧洲。野雲紛亂甚，潭影澹茫收。聲雜情難定，寒深春不流。柳沈狂緑泛，花損瘦紅愁。小寺鐘搖暮，孤村樹學秋。展蕉思卷障，夾柏代張油。蓑色聯青草，漁絲起白鷗。蝸生盤廢院，鶯夢結重樓。雨外啼雞重，烟中宿鳥浮。繡畦奔峽澗，幽渚恍蛟虬。病對魂尤斂，詩成客進酬。人今無好事（勒卣畏雨不至），景勿厭常遊。壓霧矜清夜，空雷偪暗丘。籃輿忽踵至，稍愧鄭莊郵（予復以輿載，勒卣遂至也）。

爲杜徠西悼亡

本是巫峯秀，移來茂苑鮮，撷芳杜有若，求種楚爲先。劉女門仍大，衛娘家更賢。小樓憐碧玉，曉匣棄青鉛。理鬢秋蟬見，飄裾春燕穿。桃花嬌暮雨，蘭葉破朝烟。龍腦燒鸞帶，龜珠飾雁鈿。紅紋綃罷織，緑水軫初旋。繡幞金爲翦，枯桐荻化絃。珊瑚扶鼠筆，蛤粉拭魚箋。硯愛琉璃疊，文多玳瑁編。書名傳弟子，簫譜動神仙。紗繫輕持臂，鉤藏屬放拳。素娥雲作扇，青雀羽成船。礬石温香露，琅玕刺寶軿。佳人方鳳舞，公子正鳶肩。蜴肉臙脂樣，蟾肪瓊琚邊。犀釘涼不捲，熊席暖餘妍。白髓資朝染，黄臍減夜煎。歡情三午月，愁緒九秋天。急雨催銀箭，狂瀾蕩石蓮。飛花傷要渺，落葉病嬋娟。紅璧釭搖滅，丹幡輦召還。玉妃呼月御，婺女失星躔。閬苑悲離鶴，人間泣杜鵑。返魂香自煑，懷夢草空眠。竊藥先奔羿，凌波不姓甄。抱寒吟桂殿，流眄坐芝田。荳蔻心猶白，悉茗莖竟玄。空餘龍縞襪，何用比肩氈。不見雲爲雨，常看水逝川。劉郎悲毒石，穆滿弔寒泉。銀鴨衣猶熱，金蟲髪尚纏。韓馮飛惻惻，秦吉語儇儇。魂斷燈初淚，神傷月再圓。自多新宛轉，無復舊因緣。熊膽口中苦，馬蹄雲外牽。莎青神女冢，頭白小姑篇。寄子九節草，貽郎七竇鞭。相期同不死，惆悵白雲年。

獻山東俘志感（誅叛將，故毛帥子也）

海宇仍清晏，孤恩自不祥。大凌圍北騎，小隊援東方。露刃廣川道，焚燒漯水旁。回師朝拔幟，作賊夜排墻。刑馬爲兄弟，椎牛號帝王。單求留後節，都刻總戎章。築塹攻萊子，分兵掠過鄉。旌旗多繡虎，官吏半屠羊。設款臣謀誤，窮誅帝業昌。勢成熊搏子，計就鼠歸囊。發弩城如蝟，窺營臂似螳。裸裎逐少女，笑傲盡餘觴。睥睨排螓首，盤餐用馬腸。脯肝原跖食，腊骨載權糧。豺虎今圈檻，鯨鯢似渺茫。三方栅蔡濟，一面走盧芳。連引田横孽，鉤牽趙信亡。但耽□作窟，不見溟無梁。鴨緑河仍碧，鹿黄山正蒼。度遼搜島嶼，横海駕艅艎。王滿終亡國，公孫不啓疆。矧將天射血，安得海栽桑。虎士擒生易，熊渠遞驛忙。東師射雕將，北闕爽鳩郎。告廟崇軍禮，臨軒肅武裝。頭行萬里塞，膽掛五都坊，帝力何年大，皇綱此日張。餘威空赤幘，猛勢震青羌。内鈔鴉翎黑，南金菊葉黄。孤兒官累若，毅魄廟高涼。銀榜靈雲照，銅符義澤皇。諸生皆奮魯，父老解歌唐。八㝢同風動，中垣列宿行。初成夷小醜，終擬截要荒。憶昔營滄海，皆疑據樂浪。漏師竪子横，矯詔督師狂。幾泣華亭鶴，還生洛下狼。鷹饑如戢伏，虎翼更飛揚。不遇人謀紊，寧知天道長。英雄時灑淚，都欲奏明光。

天津

渤嶼孤關重，神京左輔長。地維趨浩蕩，天漢隔蒼茫。淮舶霾朝霧，遼檣帶夕陽。建牙環北極，轉餉出東方。二水爭流急，孤城戍火涼。魚鹽河市白，星月島營黄。自失三韓固，重添九塞防。將軍虚騕褭，醜虜擬舟航。駕海初無僕，降胡近有芳。絳幢新制府，赤羽舊戎行。蒼兕威珠闕，玄狐奉籙章。樂浪終入漢，平壤更歸唐。帝敕樓船重，兵連屬國强。何時度遼將，飛捷奏明光。

寄贈密之

故人迴首地，三載愧容光。日月還輝照，風雲正渺茫。許身空自大，抱膝意難忘。樂毅干燕主，終軍獻武皇。長纓今不用，駿骨古誰藏。國廐多麒驥，天池滿鳳凰。叩牛還俊傑，牧豕更賢良。督亢生春草，滹沱散夜檣。京華搖落遠，關塞别離長。河決魚龍鬱，江清鸛鶴翔。夢慚紅綿段，佩摘紫羅囊。春後荒荒病，歸來渺渺傷。寄書懷薊北，知汝臥樅陽。筆勢新來横，星官近可詳。元瑜爲記室，敬禮擅文章。海内芙蓉府，家聲符璽郎。新遊應并冀，舊客半荆揚。狎主詩名重，抒謀武略彰。蜀山搜寇盜，楚峽上豺狼。白帝天邊固，青巾隴外張。江陵愁竟下，皖口料嚴防。何計干戈戢，長江一葦航。

楊伯祥太史奉使册封蜀藩予遇之吳中作詩贈行兼述舊懷也

帝圖分白社，漢節抵吳天。劍佩辭華蓋，風雲接錦川。桐圭虞叔重，珍玉魯侯專。宗望誰爲首，文昭向比肩。西南迴地紀，井鬼直星躔。益部稱雄鎮，華陽有舊編。昔聞高帝子，獨數獻王賢。禮樂存餘器，經書更幾傳。至今朱邸貴，猶擅緑池妍。玉輅頒王命，金閨輟講筵。乘傳來北極，捧檄喻西偏。上苑推司馬，靈祠頌子淵。到吳秋渺渺，入楚月娟娟。九派魚龍宅，三湘橘柚邊。猿啼星漢影，鳥道薜蘿烟。自解江皐佩，還成巫雨篇。雲深神女廟，風勁屈平田。虚壁秋容壯，空山象緯縣。丁香花杳冥，么鳳羽翩翾。絶岸巴歌冷，平沙石陣圓，波濤恆隱馬，瘴癘欲跕鳶。丞相祠堂在，公孫伯業捐。旌旗隨羽扇，巫覡醉神絃。今日夔天險，還同漢幅隕。使星驚李郃，織女犯張騫。飛蓋循芳草，鳴騶擁曲旃。初辭灌口馬，復入錦江船。負弩平郊盛，張筵法饌煎。諸侯閒國禮，父老聽王宣。枸醬傳殊品，嘉魚出異鮮。子侯貽麗錦，官伎乞名箋。卓女今誰豔，揚雄可尚玄。兼稱採訪使，莫作浪游還。劍外豺狼滿，川東羽檄纏。庸知無李特，妄意學劉焉。宰相迴翔處，英雄割據權。弗令形勝地，常在甲兵前。我已歌吳市，君方備漢員。耽文分甲帳，努力事丁年。萬里橋邊暮，相思託杜鵑。

傷秋（五首）

黯淡江南日，繁憂更幾端。秋風龍劍動，明月虎旗殘。朔氣危乘障，兵符擬築壇。漁陽突騎遠（時薊督西援），上谷解圍難。漢闕鉤陳正，秦關太白寒。更聞河外警，都護救樓蘭。

其二
聞道西征使，三關擁大荒。胡沙猶置陣，代馬自成行。豕突還幽朔，龍韜援晉陽。諸侯爭壁壘，降帥恐翱翔。擬塞蜚狐口，誰增倒馬防。愁言冠蓋子，步履出明光。

其三
天險居庸後，荒城流血深。候臺通戍火，潛峽斷鳴琴。中使馳千輩，賢王搆萬金。松杉迴寢廟，戈戟擁山岑。鳴鏑雖西向，戎車未北侵。神京勞版築，諸將更何心。

其四
烽火頻年見，中原黯不收。征輸滄海盡，盜賊黑山謀。羌部摧河外，安西借隴頭。金牛紛蜀道，宛馬閉涼州。自古秦城險，于今漢將愁。山河多扼腕，歷落對高秋。

其五
郅支西徙日，爭道漠南空。旗鼓轅門偃，篚筐廟算工。但云防肅慎，誰料直雲中。坐大真難制，横流更不同。殷憂煩聖主，振落笑羣公。猛士今誰見，還應咏大風。

上蒲州韓少師

聖曆輝天鑒，宗臣屬斗杓。姓雄周北國，神降晉中條。秉德星明野，鶱暉鶴在霄。生平多大節，爰立事先朝。日月躬彌曜，松筠類可招。比肩趨邴魏，報主必黄姚。宮府方疑貳，乾坤日動搖。殷憂惟一老，煽處已羣貂。封事推劉向，諸公迫趙嬈。都亭歸印綬，蒲坂傍漁樵。萬里君恩重，三年黨禍消。龍飛驚晦夜，虎變出終朝。華蓋星辰正，祥風律呂調。崆峒還訪帝，大麓共臨堯。道契心應一，時艱治轉遙。已聞和鼎味，曾是奏簫韶。公豈耽襲袞，人今想鳳翹。東山初服計，北闕舊名標。河曲烟雲滿，風陵杖履超。玄言謝傅遠，元壽畢公饒。社稷事多難，忠良德更劭。還應王共載，距可樂松喬。

吳越武肅王祠

羅平妖鳥集，唐室已顛連。草草羣雄事，紛紛割據年。斗牛占王氣，屠販出豪賢。地屈孫劉勢，形支江海邊。爪牙多健勇，參佐集神仙。本奉中原朔，時分屬國天。錦城開邸第，大木擁旌旃。受册三樓上，歌風驅馬前，自從納土後，終見舉宗遷。青蓋方朝洛，丹書改賜田。金輿何日去，玉盌不曾還。守墓新恩重，荒祠舊德傳。冕旒皆壯麗，子姓特綿聯。晚樹騰鼯鼠，虚簷響杜鵑。崇功銘板碣，遺恨滿山川。異代還祠廟，當年入管絃。竇融應貴寵，張軌共周旋。錫禮何妨盛，王侯豈易捐。誰言脱屣便，不見誓書堅。宋室諸陵在，南枝更可憐。

寄羅湘中少宗伯

聖代丹青事，何人負壯圖。長沙星應瑞，朱鳥嶽分符。謝傅風流首，山公機鑒殊。玄文原霸楚，大武欲吞胡。兵法軒轅祖，田功姬旦謨。上書驚朔漠，講幄贊天衢。絳灌真相厭，蕭劉可盡誣。昔曾鋤僞學，今見逐名儒。懷瑾湘江暮，搴蘭渌水孤。春風天入草，寒雨夜啼烏。家國方多難，英賢孰與俱。猿聲通楚峽，雲影凍蒼梧。應有安車至，微聞畫像無。蒼生霖雨急，豈得愛江湖。

中都

豐沛承宗祀，神圖奕葉光。櫟陽鐘慶遠，畢陌發祥長（漢太上葬櫟陽，文王葬畢陌）。歷數歸龍躍，山川識鳳翔（山名鳳凰，故號鳳陽）。寢園騰瑞靄，原廟聳高涼。陵户趨馳道，祠官拂御牀。配天羣帝饗，鎮地百靈襄。瞻拜三千國，尊崇十五皇。守臣今玩泄，小醜忽猖狂。湯沐恣焚掠，松楸盡翦傷。幸無悲玉椀，已見墮神房。碧獸燒猶變，金鳧驚不妨。衣冠游慘淡，鐘簴委蒼茫。井邑嚴霜白，山林宿霧黄。聖人哀震怒，故老泣彷徨。痛恨誰當國，陰謀竟輟防（先是撫臣請移鎮，朝議不許）。使臣恭慰重，將作聚工良。帝力成何易，王心迥弗忘。仲華祠祖廟，傅亮表崇揚。未至天衢翳，重瞻王氣昌。樊崇惡不赦，熊遠計仍臧（勸元帝出師修五陵）。北極朝廷盛，東方寇盜亡。已聞奔漢沔，何策遁雍梁。高帝威神大，今皇孝德彰。但思民賜脯，應見舜垂裳。元凱登三事，共驩出四荒。塗山弓劍地，千載頌苞桑。

晚春遊天平

自入桃源去，層阿翠不收。珮環空澗響，雲霧曉窗流。紅藥生金屋，青山倚畫樓。鶯啼開玉帳，柳動拂銀鉤。解帶温泉夜，凝妝石鏡秋。碧潭春濯錦，丹榭雨張油。斜月通蕭史，微風醉莫愁。人繇花上度，客似夢中遊。歌舞何時歇，山川盡日留。橋猶名宛轉，鄉已失温柔。豈必千年恨，登臨見古丘。

送宋子建應試金陵隨至海州成婚

江皐紅菡萏，青舫去悠悠。枕簟碧雲暮，帆檣銀浦秋。南朝多俊逸，東府最風流。已拂桓伊笛，還登孫楚樓。彦和攀沈令，思晦舉揚州。鳳翮搴千仭，龍文上九斿。宮槐朝影落，巖桂夜香幽。白夢交神女，何心載莫愁。淮烟飛塞雁，楚色淡牽牛。翡翠過滄海，櫻桃滿鬱洲。相傳謝女秀，應伴馬卿遊。上苑啼鶯巧，清淮芳草柔。貽君錦繡段，黽勉覔封侯。

贈熊壇石大司馬

篳路開荆域，靈源啓大風。南州時譽重，北斗夜光融。絶俗標清議，横波見直躬。人驚山嶽氣，名入顧廚空。開府臨江左，英聲到海東。浮雲搖組練，落日静艨艟。謫籍看鉤黨，清朝録舊功。正當胡牧馬，得計夢非熊。玄扈天符大，丹書睿算通。四夷懷盭綬，九伐賁彤弓。勳業風雲際，鬚眉圖畫中。自辭黄鉞去，還與素門同。禮樂宗孺子，江湖老謝公。功成祠濟北，道在訪崆峒。嗣子金閨彦，傳家玉帳雄。更聞持手詔，安坐策西戎（余同年熊伯甘司馬，公長嗣也）。

傷春（五首）

河北烽烟地，江南花柳春。經年愁戰馬，百驛少行人。謀國無楨幹，憂時獨隱淪。蕭條搖白草，熠燿滿青燐。海岱風雲變，幽燕壁壘新。長安消息斷，中夜望鉤陳。

其二
畿輔瘡痍遍，關河慘淡中。狐狸啼落日，荆棘長春風。星隕牙旗動，沙飛營幕空。詔書頻指授，使者日倥偬。偃息疑諸老，憂勤憶聖躬。何時求猛士，倚劍海雲東。

其三
東秦稱勝地，歷下本名都。不用飛書入，相將卷甲趨。碧泉休虜馬，紫殿飲羣胡。郡主填甃井，王孫泣路隅。衣冠齊魯盡，藩翰畢毛孤。繞郭無人見，蒼茫城上烏。

其四
閫外嘗推轂，元臣自請纓。何煩中使節，悉護九邊兵。春暝龍蛇鬭，風霾海嶽傾。始知金甲貴，漸覺簡編輕。撻伐真無計，征輸亦有名。安危憑將相，黽勉效昇平。

其五
漢塞依重險，胡兵去不難。黄金東海盡，紅粉北庭寒。誤國辭膏斧，安邊更築壇。百城新鬼大，三月野花殘。祖逖思横楫，逢萌憶掛冠。從來籌出處，莫作冥鴻看。

贈吳駿公太史充東宮講官

蒼筤開震域，青殿接文昌。霞氣騫玄圃，瓊條拂畫堂，選端周典禮，拜傅漢元良。史職移仙省，宮寮總帝鄉。金貞儲后重，玉立侍臣莊。羽籥傳秋實，詩書出尚方。夏侯經術茂，皇甫素懷芳。雞戟青槐蔭，龍泉碧藻香。珠蓮參晚讌，璧月照春坊。卞賦情文稱，王箴忠愛長。一時推碩德，萬國仰重光。愧我羊裘側，思君象輅旁。臨風疏館静，遙夕可相望。

游雲棲寺

昔賢開寶地，佇錫此何年。獨翦鼪鼯境，還依薜荔天。曬經丹樹杪，杵米白雲邊。制虎移新穴，驅神鑿舊泉。吳山襟壯氣，越國面晴川。花㲲殊方貢，珠幢上苑傳。鹿仙參玉座，龍女墮金鈿。超乘人皆學，焚修可自堅。西歸無了義，東度即因緣。化域空三界，門徒落四禪。青菰成宿飽，翠竹冷餘眠。更禮支公塔，鐘聲起暮烟。

靈濟宮（向欲和獻吉詩而未成也，讀舒章作，遂追賦之）

絳樹蓬萊近，紅牆銀漢中。南臺分御氣，西内接仙宮。族自昇州大，靈因閩海功。讖符移法像，授藥感皇躬。泰一新祠貴，神君議禮崇。冕旒雙輦月，旗仗滿庭風。碧瓦寒金狄，朱蘭落彩虹。鋃鐺搖鐵鳳，鉛粉剥華蟲。鶴下星壇白，龍垂内錦紅。元妃張翟羽，侍女静雕櫳。汗漫逢天使，虚無問鉅公。琅書原共祕，丹鼎幾時空。宗伯明禋正（倪文毅公曾論罷其祀），今皇聖德隆。陳倉迷寶蹟，緱氏失神工。祀典修辭異，朝儀引奏同（近以朝天宮災，習儀于此）。升聞端拱足，無事訪崆峒。

上董邃初少宰

統均崇上佐，會府聚名賢。執法星移近（董以副院轉），文昌地自偏。春陰聯小苑，秋月朗經天。盧毓論才正，山濤得士全。九流歸藻鑑，八統助薰絃。卿宰爲龍日，君王買駿年。風雲應鼓盪，人物賴宏甄。緑野冥鴻盡，高崗鳴鳳旋。計功觀式序，咫尺泰階前。

贈錢牧齋少宗伯

漢苑文章首，先朝侍從賓。三君同海嶽，一老是星辰。作直稱遺古，推賢更得鄰。當時客漸進，文舉氣無倫。陳竇圜中士，蕭劉澤畔人。蟪蛄喧日夜，蘭桂歷冬春。舊學商王重，清流漢史均。范宣誰讓晉，衛鞅欲專秦。獨指孫弘被，仍污庾亮塵。十年耕釣樂，七略校讐新。當户無芳草，洪流逸巨鱗。睚眦流訿訿，鉤黨極申申。告密牢修急，經營偉節神。霜華飛暑月，劍氣徹秋旻。明主終收璧，宵人失要津。南冠榮袞繡，北郭偃松筠。艱險思良佐，孤危得大臣。東山雲壑裏，早晚下蒲輪。

寄吏垣張給諫訒叟（給諫以兵事疏薦予，有知己之感）

漢苑金波靜，燕關玉樹連。近承門下省，獨對仗中天。青瑣通機禁，黄封拆御筵。龍顔頻顧盼，豹尾日周旋。諷議推平子，圖書識茂先。六驘秋月動，千雉晚烽傳。騎士皆乘障，良家悉備邊。兩宮監衛尉，八校託中權。賴有揚干戮，應知郤縠賢。涉川靡獨濟，管庫豈能捐。魏倩搜奇日，韓增得士年。有臺求騕褭，飾畫問嬋娟。落拓慚封牒，迂踈誤簡編。可憐細草嘆，無益大風篇。日月多高議，江湖惜晏眠。尋仙歌白石，射虎憶藍田。州郡誰嫌屈，君親各自然。寂寥揚子宅，慘淡祖生鞭。遇主方加膝，酬恩望仔肩。安危任公等，早晚靖烽烟。

謁禹陵

夏王南狩日，會計此山陽。玉帛朝羣后，旌旗擁大荒。防風膏斧鉞，蒼水貢文章。九鼎山河奠，雙珪日月光。橋陵遺劍碧，梧野出雲黄。廟貌垂千祀，神功啓百王。烟霞移石壁，雷雨暗梅梁。白鶴留陰羽，丹楓落曉霜。銀池墳不起，金簡穴能藏。湍道鉦音發，風簷鈴語揚。冕旒瞻律度，圭璧侍班行。鳥鼠游神座，龍蛇静帝鄉。庚辰來上佐，癸甲授元良。玄女精靈盡，黄熊哀慕長。夏書存渾渾，越絶紀茫茫。萬古終河洛，其咨永不忘。

恭謁孝陵

淮右真人起，江東大業成。羣雄歸掃蕩，諸夏見澄清。鳳羽宸游晚，龍髯帝使迎。海沈金雁冷，壤兆玉龜貞。松檟周廬静，熊羆禁籞行。三妃虞后寢，四姓漢家塋。弓劍秋霜切，衣冠夜月明。典章垂奕葉，器物象平生。瑞雪深瑤殿，卿雲覆寶城。上公升鼎重，中使拂床輕。虔禮朝原廟，神謨仰鎬京。百靈長自拱，萬禩奏昇平。

送李寶弓司理内召

閶闔弓車啓，明光劍佩回。鵷雛棲玉樹，騕褭上金臺。平恕於公最，賢良董相來。銀河連禁籞，璧月照中台。雙管朝華潤，千廬夜漏催，校書分御藥，視草落宮槐。右省天言重，西清仙樂開。闢門求俊乂，前席寵英才。應有昇平策，臨軒咏喜哉。

黄建陽五河方今雄俊之士也與予同有事於山寇厥功懋焉仲冬當朝京師詩以贈之

茂宰花成縣，元戎柳作營。政依經術貴，師利武人貞，越嶠蒼烟合，閩天黛色横。深巖驕虎豹，密箐舞鼯鼪。曉瘴連雲暗，宵烽帶月明。授書三略祕，仗劍五溪行。落日雕戈耀，秋風羽扇輕。義真爲左將，子幹護精兵。枉矢加妖鳥，修綸獲駭鯨。關中迎鄧禹，車下拜張嬰。幕府頒牛酒，胡床捲斾旌。羣山無宿莽，萬井樂春耕。韎韐從王事，軍麾奉上卿。運籌因勝算，掎角愧無成。馮異真能讓，周瑜横得名。璽書來北極，玉輦侍西清。花漏傳經席，鶯聲合禁城。幽燕喧鼓角，嵩雒下欃槍。諸老方調鼎，時賢鄙請纓。安危關社稷，將相必賢英。勉效旂常事，重開帶礪盟。大匡君濟世，小草予辭榮。異日江湖上，猶憐擊壤情。

陳忠裕公全集卷十九

五言絶句

古怨詞（三首）

向夕新妝竟，憑欄不自持。春風未相識，猶向桃花吹。

其二
瑤琴妾曾理，不解是傷心。今日難爲别，知他哀怨深。

其三
秋心抱明月，相望夜深時，卻羡沈西海，清光待後期。

朝來曲（二首）

曉日垂楊裏，雲鬟鎖絳紗。自憐顔色好，不帶碧桃花。

其二
繡户花明曙，香衾抱夜愁。帶霜鳴玉佩，夫壻富平侯。

夜意

忘卻博山爐，殘燈動幽夢。起探繡羅裳，香氣温青鳳。

采蓮女

明知女伴情，欲問誰能説。對采芙蓉花，相看各愁絶。

古意（二首）

日暮吹羅衣，玉閨未遑入。非矜體自香，本愛當風立。

其二
移蘭玉窗裏，朝暮傍紅裳。同有當春念，開時他自香。

長樂少年行（二首）

試馬春隄上，悠悠芳草愁。飛花無意緒，猶入鳳凰樓。

其二
問妾門前花，殷勤爲郎起。欲攀第幾枝，宛轉春風裏。

麗人曲

自覺紅顔異，深閨閉曉春。只愁簾動影，恐有斷腸人。

滕縣道中

落日覆平沙，垂楊夾道斜。幾回躍馬地，前度不思家。

途中（二首）

策馬望鄉關，浮雲去不還。明朝回首地，又隔幾重山。

其二
屈指淮上書，故人應已覯。那知百種愁，都在緘書後。

放生詩魚鳥各得一絶

何與投竿事，千秋恥渭川。還將江海意，浩蕩甲兵年。

其二
本厭樊籠性，春風試羽翎。應知斥鷃樂，無異徙南溟。

七言絶句

柳枝詞（四首）

朝元閣下障生綃，宮女留春挽細腰。妙舞新傳回鶻隊，紅燈碧月鬭清宵。

其二
吳閶蕩雨濕三眠，玉腕紅綃染麗川。貪看黄鶯聲顫處，水紋温膩落金鈿。

其三
烟肥小院護春嬌，淡引西陵風雨條。紅罨薔薇鸚鵡睡，倩人驚醒更吹簫。

其四
春風約束甚無名，歲歲腰肢别樣情。何事永豐新唱後，妖鬟十五倚身輕。

野驛

微陽倒映舊紅楣，禾黍荒庭没斷碑。何忍更從衰亂説，太平使者不威儀。

西湖漫興（十首）

日暮湖光雜素秋，淡烟遙接小紅樓。一雙鸂鶒荷花雨，畫槳驚飛人更愁。

其二
自（一作日）有湖山歡上客，不知歌舞老何人。惟留堤畔千條柳，常對秋風泣鬼神。

其三
朱樓山半綺窗虚，疑是層城碧玉居。暝鳥投烟去將盡，憑誰消息數行書。

其四
蟲怨秋山萬木空，漁燈明滅小亭紅。焚香永夜愁難夢，人在西陵風雨中。

其五
碧水當沈萬古情，香魂寂寞去邊明。烟波小艇南屏下，入暮子規啼數聲。

其六
玉津園畔曉殘鐘，宋帝當年葬玉容。化作滿湖紅菡萏，枝枝常背北高峯。

其七
荒墳秋草雨方深，蘇小虚無已至今。疑是孤山有高士，西陵不許結同心。

其八
渺渺蒼烟天正涼，人言此水似瀟湘。本無雲雨晴湖在，宋玉微辭不可當。

其九
白馬嘶烟秋更驕，紫薇花下少年邀。知他醉寤青娥館，又夢錢塘第幾橋。

其十
當時風月未全銷，草爛臙脂蝕翠翹。移得秦樓名更好，誰人解弄鳳凰簫。

葛嶺（傳爲賈平章别墅）

楚城吳地十年急，妙舞清歌一日閒。憶得當年遊俠客，爭言江左謝東山。

錫山即事（三首）

小艇高檣烟有無，江南十月下羣烏。寒流頽淡何情思，猶是紛紛入五湖。

其二
迢迢驛路盡寒聲，曲曲山樓似碧城。蕩口酒清人易醒，五更無夢厭分明。

其三
寒江寒日共徘徊，烟裏山成碧玉堆。山外何人更愁絶，青搖萬頃獨登臺。

吳閶口號（十首）

衰柳寒雅天四垂，嚴霜纖月滯歸期。已無茂苑千金笑，不許傷春有所思。

其二
無賴三更酒醒時，朝朝曲巷候佳期。將疑翠水人難見，不信君家誠易知。

其三
鳳紙魚箋未曉裁，豈知詞賦是良媒。非關班女文章盡，奉倩繇來不愛才。

其四
那當非雨復非烟，沈緑肥紅障暮天。側首但憐金菡萏，潘家止有步生蓮。

其五
遠視紅酣灩灩扶，近看無復掌中娛。楚王宮裏原難入，檢點腰肢必減廚。

其六
金陵軼女小鬟欹，北里笙歌事事宜。借得夏侯衣四障，教人不敢問容姿。

其七
萬子風流自不羣，盧家織錦已紛紜。可憐宋玉方愁絶，徒爲襄王賦楚雲（萬子，謂年少也）。

其八
何妨放誕太多情，已幸曾無國可傾。卻信五湖西子去，春風空滿闔閭城。

其九
傳聞夜醮蔡經家，能降乘鸞萼緑華。莫似紅顔同易散，館娃宮外盡烟霞。

其十
各有傷心兩未知，嘗疑玉女不相思。芝田館裏應惆悵，枉恨明珠入夢遲。

清明（三首）

碧野離離盡雨絲，傷心高閣語黄鸝。武林天外桃花暮，憔悴春風第幾枝。

其二
梨花冷落野中分，白蝶茫茫翦翠裙。今日傷心何事最，雨中獨上窈娘墳。

其三
一曲溪流碧樹斜，莫言江左最繁華。樂遊原畔隋堤上，多少紅妝鬭晚霞。

初夏絶句（十首）

平緑涵涼新雨收，小紅孤對夕陽幽。新蠶玉繭應悲老，乳燕雕梁未解愁。

其二
深庭寂寂冷銅鋪，亭木陰陰入畫圖。石壁化蟲新蛺蝶，玉盆添水長菖蒲。

其三
微雨微雲自去來，半寒半煖意徘徊。吳姬早欲持紈扇，齊著輕容上舞臺。

其四
青青庭草上人衣，柳絮隨波更不飛。緑野好風吹躑躅，紅樓幽雨泣薔薇。

其五
花架紅鬚落夜衣，桐枝青玉照朝扉。鶯閨望斷雙飛翼，含得櫻桃不肯歸。

其六
鹧鴣飛盡夕陽開，榆柳高烟晴半雷。深碧龍孫搖霧谷，澹黄鳳子逐花隈。

其七
平池細雨緑沈天，一逕青溪入稻田。鰷鯉鱗飛明似鎧，芙蓉葉放小於錢。

其八
連陰萬樹有殘紅，獨笠耕烟隔雨中。布穀催人春去後，平疇十里楝花風。

其九
圃師初種兔頭瓜，侍女新烹蟬翼茶。自掩緑蕉窗下坐，楚州簟子越州紗。

其十
荼䕷牽刺絳羅輕，芳徑深陰淺淺行。步軟松花隨舞蝶，手香梅子擲流鶯。

秋宮詞（十首）

秋來玉殿鎖鴛鴦，銀漢橫天閣道長。螢火自矜能照夜，雙雙暗度映金塘。

其二
浴罷斜臨金水河，紫羅紈扇採菱歌。君王自愛長生殿，明月涼風殿後多。

其三
明朝七夕是佳期，菱角鷄頭進不遲。欲與君王爲記室，蜀箋先寫女牛詞。

其四
别院天邊奏玉笙，鳳鞵鸞帶繞堦行。宮中幸有秦珠在，不信人間月正明。

其五
十二樓前近碧城，玉簫琱管盡停聲。仙家昨進珊瑚散，秋夜金莖露漸清。

其六
金縷歌殘鴛瓦霜，中人傳示索茶湯。始知天子齋宮宿，枉怨三更秋夜長。

其七
水晶簾捲紫菱殘，七尺屏風畫兩鸞。梧葉一聲秋堕地，湘紋簟子殿頭寒。

其八
憑陵萬户望雲樓，自覺雲中别樣秋。昔在人間頻悵悵，從來天上更多愁。

其九
石屏桂殿九秋丹，金翦絨鋪摘取看。共道姮娥來手授，天香先到貴妃冠。

其十
内鷹九月振金衣，緑袖紅縧對落暉。留意遼西常校獵，掣鈴應向海東飛。

秋雨同讓木泛舟北溪各賦四絶

爲有新愁漸欲真，強將畫艦泛芳津。豈知風雨渾無賴，自入秋來喜趁人。

其二
浪引平橋鎖暮烟，紅亭朱草自何年。秋風一夜殘蓮子，幾度黄昏未忍眠。

其三
迷離窈竹碧霏霏，小艇紅妝冷玉衣。涼雨疎風何處似，黄陵秋夜照湘妃。

其四
明滅秋星起畫圖，微雲暮雨障清矑。何曾自定來朝暮，猶怨君家楚大夫。

從軍行（十首）

千金蹀躞五花駒，腰下青萍玉轆轤。獨立軍前呼劍客，九龍廬帳是單于。

其二
荆楚奇材盡錦袍，相逢馬上醉蒲萄。黄昏北出蕭關道，衰草鳴沙月正高。

其三
辭家新屬冠軍侯，胡雁南征塞草秋。夢到長安三萬里，海風吹斷磧西頭。

其四
提兵絶漠過河源，千帳胡王不敢奔。瀚海已收天北極，崑崙原是漢西門。

其五
轉戰相從破月氏，連山黄草朔風吹。雕弧夜射胡天雁，鐵馬晨隨漢將旗。

其六
新得胡姬出渾邪，雪寒圍坐弄琵琶。爲憐馬上紅顏盡，奪取焉支屬漢家。

其七
少年家在茂陵邊，獨逐征羌出罕幵。莫憶金閨消息斷，傳烽一夜到甘泉。

其八
射鵰日暮海雲開，沙磧秋風萬里來。蘆葉一聲星斗暗，何人不上望鄉臺。

其九
漢家絶漠事長征，夜合重圍逼虜營。縱使六驘開帳後，寘顏山外有輕兵。

其十
玉門東望敕書來，二十從軍白首回。大將勒銘蒲類海，君王置酒柏梁臺。

春官曲（二首）

十五纖纖上玉杯，豔陽一曲絳紗開。花枝齊襯明光錦，盡是宜春苑裏來。

其二
鶯聲初過苑牆西，敕散笙歌仗馬嘶。别取平陽新女伎，雙鬟玉鳳兩行齊。

青樓怨（二首）

燈下鳴箏簾影斜，酒寒香薄有驚鴉。含情不語春宵事，月露微微尚落花。

其二
紫玉紅綃煖翠帷，夜深猶綰緑雲絲。獨憐唱盡金縷曲，寄與春風總不知。

青樓曲（三首）

楊花燕子滿青樓，徙倚無人掛玉鉤。今日建章朝散後，定應走馬出長楸。

其二
雕欄窈窕望雲端，君出青門送客寒。一簇旌旗灞橋上，誰家年少向樓蘭。

其三
鳳城春色動鳴琴，夫壻朝回拜羽林。昨日射熊陪玉輦，君王親賜褭蹏金。

殿前曲（二首）

朱纓畫戟羽林郎，兩部笙歌白日長。十丈龍旗引符拔，内人紅錦賜胡王。

其二
夜靜新聲天上聞，芙蓉别殿祀元君。已教七鳳扶香輦，齊向靈台拜慶雲。

閨怨（三首）

織罷流黄夢不成，軟金跳脫倚銀筝。心隨明月從西去，應照涼州第幾城。

其二
簾外桃花入暮情，金鈴寂寂度流鶯。東風曾向閨中過，吹到黄河春草生。

其三
一去輪臺道路遙，聞君功擬漢嫖姚。應騎宛馬來宣捷，倏忽揚鞭過渭橋。

吳宫詞（三首）

舞罷宫娃强自扶，且留水殿散明珠。君王莫上胥臺望，無限秋風在五湖。

其二
館娃宫中烏夜棲，白苧紅羅對舞齊。同倚欄干明月夜，清光猶是若耶溪。

其三
昨夜金塘約採蓮，綺羅如霧障清川。八千宫女登樓看，獨與君王上畫船。

楚宫詞（五首）

玉漏初停金管催，楚王夜半宴章臺。九微華燭重重閉，明月瀟湘萬里來。

其二
鄢郢城高多曉風，丹楓落盡閉深宫。秋來遊獵知何處，只在雲中與夢中。

其三
章華别殿自承恩，簫管沈沈一斷魂。却憶細腰宫女墓，楚天秋雨怨黄昏。

其四
枕簟清疎侍寢新，君王夢入楚山頻。六宮齊曉行雲態，莫憶高唐觀裏人。

其五
因迷下蔡傾城春，不敢嫣然啓絳脣。一往含情俱脈脈，就中誰是息夫人。

魏宫詞（二首）

自約金鈿尚食來，鄴宮簫管倚雲開。秋風渺渺清漳水，春霧濛濛冰井臺。

其二
銅雀春寒暮景催，遙傳天子獨登臺。何堪火照千門裏，細雨香風接夜來。

渡江

樓臺如畫棹歌輕，落葉紛紛到玉京。北雁背人南去盡，江東自此不勝情。

江都絶句同讓木賦（六首）

邗溝汴水柳茫茫，鑑裏行游仙路長。憔悴蕭娘歸葬日，莫將雞犬笑淮王。

其二
千重閣道覆雲霞，宮女東都自憶家。當日便爲傷别地，胡香不起玉鉤斜（煬帝葬宮人處名玉鉤斜）。

其三
飄零御路綺羅香，烟雨離離禾黍涼。拾得雷塘遺殿瓦，誰燒大業紫鴛鴦。

其四
九曲迷離夜半時，沈香庭燎照重帷。自從叔寶驚魂後，豈得常憐來夢兒（煬帝姬韓俊娥也）。

其五
何年得放絳紗囊，曾照隋宮七寶妝。自此憑欄鸞髮女，秋風夜夜觸衣裳。

其六
美人日夜下揚州，遠嫁傷心異域秋。不及隋家天子好，傍儂門户築迷樓（讓木戲言：「廣陵女多遠嫁，可傷也。」）。

南旺湖分水廟作（二首）

南旺湖頭龍女祠，天南天北使人悲。有情莫恨分流去，識得相逢入海時。

其二
百丈牽絲道路長，從今北去意茫茫。勸君莫愛舟行順，逆水南流是故鄉。

中秋逢閏（二首）

秋雲常是倚蒼涼，影入南樓夜怨長。霜節要留青女駕，少遲飛雁到衡陽。

其二
蓮子枯時出棹歌，澄江玉宇尚纖羅。美人自向瀟湘去，卻恨秋來明月多。

何處

何處蕭孃雲錦章，殷勤猶自贈青棠。誰知近日多憔悴，欲傍春風恐斷腸。

寄讓木問疾（二首）

爲有傷秋病裏身，珠簾玉帳一時新。向説文園司馬渴，豈應獨誚茂陵人。

其二
捲簾夜夜望瓊臺，雲外嘗教青鳥催。知有玄霜能愈疾，殷勤爲爾月中來。

仲冬之望泛月西湖得三絶句

愁心渺渺凍雲開，柔櫓輕橈獨夜回。鳧雁滿湖寒不起，碧天明月有人來。

其二
羣峯杳冥夜生烟，萬雉平湖接遠天。無限樓臺皆寂寞，素娥空自逞嬋娟。

其三
暖霧輕雲汗漫遊，湖中風物未經秋。獨愁山外錢塘路，惟有寒江傍月流。

送張子服之廣陵約至時立春矣期以來年二月渡江南歸爲賦二絶

君去揚州便作家，玉樓雲暖正琵琶。春風先到唐昌觀，不是相思莫看花。

其二
邗溝二月色如藍，好女鳴箏思不堪。自有鏡臺人並照，早乘花柳下江南（時子服擬明春成昏，乃有納姬廣陵之意，故云）。

春思（二首）

深院無人花滿枝，小欄紅藥影離離。爲憐玉樹風前坐，自翦輕羅日暮時。

其二
桃李飛花谿水流，垂簾日日避春愁。不知幽恨因何事，無奈東風滿畫樓。

春日早起（二首）

獨起憑欄對曉風，滿溪春水小橋東。始知昨夜紅樓夢，身在桃花萬樹中。

其二
柳葉初齊暗碧池，櫻桃花落曉風吹。好乘春露迷紅粉，及見嬌鶯未語時。

寒食（三首）

今年春早試羅衣，二月未盡桃花飛。應有江南寒食路，美人芳草一行歸。

其二
垂楊小院倚花開，鈴閣沈沈人未來。不及城東年少子，春風齊上鬭雞臺。

其三
愁見鴛鴦滿碧池，又將幽恨度芳時。去年楊柳滹沱上，此日東風正别離（去年寒食方在瀛、莫間）。

桐花

青玉枝頭花幾回，輕陰微雨畫簾開。莫愁香露垂垂散，自有成都小鳳來。

悼女頎詩（七首）

青葱玉立小神清，六載悠悠夢裏情。卻恨轉多聰慧事，累人相憶太分明。

其二
曉風吹火夜蒼涼，弱質悠揚道路長。腸斷一聲人不見，五更荒草月茫茫。

其三
日日堦前笑語開，隨花逐蝶弄花回。生平一步嘗回首，何事孤行到夜臺。

其四
輕苞一夜獨摧殘，必有因緣欲語難。幽砌繡房皆寂寞，九秋風雨泣紅蘭。

其五
春來花裏解尋師，嘗乞魚箋記小詞。最是難忘偏憶汝，病中猶問建安詩（女頎能讀曹、劉、三謝諸詩）。

其六
去時忽忽墮狂風，但許相依隔世中。銀椀金環存滿篋，不知能作顧非熊。

其七
幻聚繇來事不明，未能理遣淚縱橫。非關左氏偏憐女，自是王戎尚有情。

迎春曲（三首）

城東結伴好遨遊，兩兩寒花簇彩毬。豈是今年春色晚，微風細雨滿西樓。

其二
爲有芳晨不自持，采蓮猶唱夜深時。玉窗小女無消息，遍寄春心問柳枝。

其三
頗憶長安春事忙，教坊十部殿中央。小侯下馬花毬擲，内酒冰餳醉玉牀。

壽張鍊師（二首）

流鈴解佩别真妃，碧玉樓前降羽衣。從此人間樂無限，紅鸞獨向海東歸。

其二
我來曾向玉窗窺，萼緑明霞贈小詞。寄語先生丹井上，瓊花新發第三枝。

予從森陽曹君學射作詩贈之（二首）

小時曾事隴西人，走馬呼鷹入錦茵。二十年來大羽箭，不知天下有風塵。

其二
江東才子盡從戎，妙手紛紛有數公。悉向君家誇霸業，何時濊貊獻良弓。

贈薊撫陳令威中丞陳繇寧前兵備擢撫薊門（八首）

榆關千里塞雲横，一夜移師右北平。遼海西來山漸險，更教驃騎作長城。

其二
三協秋風壁壘新，軍中慣戴白綸巾。更收山外諸番落，突騎漁陽十萬人。

其三
匈奴屯牧近西山，漢將移兵拔朵顔。鐵騎夜開松漠路，秋來不閉馬蘭關。

其四
中使西歸馬市開，敕分萬騎有龍媒。秋深校獵平原上，獨坐軒轅百尺臺。

其五
海風吹斷古榆關，一綫斜通萬疊山。數道角聲西塞口，中丞今夜破胡還。

其六
關外將軍近若何，遼西部曲感恩多。新屯細柳防三輔，忠義先教曳落河。

其七
三衛平沙二百秋，薊門東望塞雲愁。應窺舊界包濼水，别築新城向會州。

其八
鐃吹三千驛使催，褭蹏十萬自天來。燕然片石寒雲外，可借蘭臺令史才。

長安旅愁（二首）

七貴繡筵非我事，五陵芳草未曾遊。閉門且盡傷心淚，恐到人前不敢愁。

其二
過江烟樹隔南徐，枕上迢迢萬里餘。白晝杳然無夢至，開緘重讀故人書（是日，得燕又、存我、舒章書）。

授官嶺南後屬小疾臥邸中（三首）

朝來秋色在皇州，枕簟淒清憶舊遊。夢入故鄉多斷續，驚聞風雨一登樓。

其二
故國微茫天際遠，新恩迢遞日南孤。三江秋色隨鴻雁，五嶺春光對鷓鴣。

其三
猶分清禁千門月，已是炎天萬里臣。横海伏波皆意氣，何須常臥茂陵春。

涿州

大房西接太行開，涿鹿城東暮雨來，□騎一飛三輔重，秋風鼓角夜登臺。

途中寄彦升太史

數盡垂楊日暮時，於今無復管相思。總教寄與金閨彦，不及龍池第一枝。

朝發涿鹿霧

斧山秋色盡滄洲，亂後蕭條滿薊丘。黄帝雲旗三十萬，不曾消霧有蚩尤。

督亢

燕南趙北起秋風，亂後斜陽没故宮。此地輿圖原不小，能藏匕首入關中。

白溝

北師不盡海雲愁，鐵騎晨趨領白溝。是自文皇親掠陣，至今猶有五諸侯。

雲中邊詞（五首）

燕然山上拂雲堆，北望胡天大漠開。磧裏角聲吹落日，單于千帳一時回。

其二
黄河三月未東風，白草連山野火紅。虜馬莫移青海帳，漢家飛將在雲中。

其三
隆慶年中將相勞，穆皇宮苑有葡萄。胡兒不惜青驪馬，漢使惟頒紅錦袍。

其四
卜酋西保賀蘭山，女直東連未肯還。寄語五原諸將帥，秋風莫閉雁門關。

其五
大同女兒顔如花，十五學得箏琵琶。莫向中宵彈一曲，清霜明月盡思家。

上谷邊詞（四首）

塞雲千里帶皇畿，不盡連山鎖翠微。詔發金錢營獨石，可知烽火夜來稀。

其二
文皇三度出開平，黑纛黄旗繞御營。已表陰山爲漢壘，莫令北斗近邊城。

其三
期門小隊出回中，帥府旌旗動地紅。武帝神遊應汗漫，黄榆夜夜起秋風。

其四
險到居庸地脈分，何須常戍羽林軍。關門夜抱千峯月，陵墓春生五色雲。

寧前邊詞（四首）

榆塞關邊榆樹林，錦州城外錦川深。千帆北轉敖倉粟，萬騎東馳少府金。

其二
八城亦是古遼西，大纛高牙萬馬齊。壯士錦衣行樂地，十年無夢到春閨。

其三
將軍醉舞古輪臺，十隊紅妝次第開。若憶遼陽舊風月，綺羅如霧錦成堆。

其四
昨夜寧前大點兵，金鐺鐵騎萬人行。黄封敕使追驕虜，旗號遙分忠勇營。

歲暮懷舒章（八首）

北風動地滿燕關，天外孤鴻去未還。匹馬桑乾河上夜，一輪明月萬重山。

其二
悲歌一曲棄繻生，灩灩龍文匣裏明。燕市樓臺三十萬，不知何處有荆卿。

其三
南城榆柳鬱蒼蒼，繞樹啼烏落日黄。此地朔風吹不盡，因君短褐更飛霜。

其四
壯士辭家意若何，風塵無計更婆娑。知君舊有平胡策，漢署于今待詔多。

其五
北地胡姬錦作茵，江南才子玉嶙峋。樽前白苧思無限，眼底黄金愁殺人。

其六
郢中高唱本蒼涼，子去風流欲斷腸。惟有多情憐宋玉，紫簫一夜滿三湘（舒章行後，予與轅文小有酬和）。

其七
故人高臥白雲廬，海内交遊盡索居。不得與君同歎息，樅陽昨日數行書（時得密之書）。

其八
十年比翼共徘徊，薄暮横雲萬里開。昨歲予遊郯子國（去歲冬盡，予在郯城），今春君上郭隗臺。

上元送内弟張子服遊邵陵（四首）

輕帆春色洞庭遲，西上楊花滿路吹。莫對啼猿便相憶，雨中微月送君時。

其二
傾盡金罍問渚宮，江城燈火碧雲中。何堪繡被焚香夜，面面衡湘帶曉風。

其三
蕭條兵氣沅江濱，君到桃源及暮春。我亦玄都舊賓客，煩將名姓問秦人。

其四
春雨瀟湘夜色開，江風吹雁度章臺。知君淨掃雲根石，寫盡相思在碧苔。

寒食雨

繡野春樓動地紅，美人遙夜玉鈴風。憑欄盡日常無語，相對殘花細雨中。

賀尚木生子（二首）

畫閣微涼繡褓紅，一枝玉樹動春風。知君勉就封侯業，已有傳經韋少翁。

其二
鳴珂舊里玉泠泠，釃酒臨風花滿庭。借問荀家舊賓客，可知文若是何星。

予讀書池上屢有並蒂芙蓉戲題一絶

宛轉橋頭並蒂花，秋波不到莫愁家。浣紗人去紅妝盡，惟有鴛鴦在若耶。

贈章沔陽（二首）

地連湯沐本皇州，雲夢蒼茫萬里秋。千騎上頭桑柘裏，專城江漢古諸侯。

其二
遶郭洪波設險成，秦關楚塞莫横行。少年州將蓮花鍔，古戍秋高卻月城。

送偉南遊匡廬（二首）

落木孤帆秋色中，横江西訪大明公。博山爐頂騎鸞女，怪爾新乘萬里風。

其二
長江九派坼荆揚，秀出芙蓉倚大荒。君聽東林鐘磬夜，清霜明月滿潯陽。

春遊曲（二首）

夾道垂楊隱絳紗，吳姬勸酒白日斜。勸君努力醉花下，明日還來看落花。

其二
十五女兒上春堤，桃花李花相對齊。東風漠漠爲誰起，弱柳千條盡向西。

歸雁

一片征鴻背日飛，江南洲渚送將歸。春風萬里無消息，二月陰山雪滿衣。

邵伯驛

迢遞新城甲仗樓，胡牀獨坐望神州。當年一曲東山妓，明月清淮萬古愁。

渡易水

并刀昨夜匣中鳴，燕趙悲歌最不平。易水潺湲雲草碧，可憐無處送荆卿。

登鄚州廢城

鄚縣荒城烽火樓，平湖迢遞帶幽州。太行東去連滄海，一抹蒼烟萬里愁。

鄚州隄上

菖蒲花發柳毶毶，白鷺青鳧亂碧潭。無限客愁消不得，爭如夢裏憶江南。

雄縣

茫茫易水古雄州，畫角清笳滿戍樓。咫尺薊門雲五色，莫將明月動邊愁。

宿桑乾

小黄河上客衣單，揚子津頭别淚殘。夢裏莫隨江水去，春潮原不到桑乾。

寄宣城令余賡之（二首）

江上明霞疊翠封，宛溪如玉浸芙蓉。使君暇日清樽動，相對陵陽第幾峯。

其二
宣州春色帶南畿，爲政風流花滿扉。更得錦箋多麗句，青山還屬謝玄暉。

人日夜觀明月積雪（二首）

春宵獨立倚闌干，翠壑丹崖雪未殘。人在瑤臺看不見，碧天萬里素娥寒。

其二
玉管雲璈戴勝游，清光何處接丹丘。更吹瓊樹玲瓏響，夜半風搖十二樓。

二月山行雪中見杏花

山樓曲曲杏花殘，一月飄零雪裏看。此日春風太憔悴，一時紅粉不勝寒。

越中寒食（二首）

輕烟不盡水雲間，官柳風前未忍攀。莫倚闌干愁越女，飛花一夜滿春山。

其二
越王祠外草綿綿，憶昔江村作少年。紅粉高樓花壓酒，錦帆曲港柳迴船。

偶書時事（三首）

錦州城上指刀環，虜帳千重火滿山。寄語將軍援枹鼓，漢兵十道出榆關。

其二
河濟旌旗黯未收，車騎東望指青州。兩京馳道三千里，盡日無人芳草愁。

其三
白馬紛紛下漢川，傳聞一矢殪張燕。山河南極千秋静，日月中原萬里懸（時傳張賊已斃）。

春宮曲

春宮烟樹夜蒼蒼，侍宴將闌拂象牀。月轉西樓花露冷，又移歌舞向昭陽。

從軍行（四首）

疎勒城南木葉秋，紇干山下月西流。莫將此夜青樓夢，添作征人萬里愁。

其二
彎弓獨上李陵臺，極望胭支秋色來。磧路西迴三萬里，青天遙掛白龍堆。

其三
一望穹廬匝地寬，將軍中夜出皋蘭。月臨青海千烽亂，雪照黄河萬馬寒。

其四
黄河曲裏受降城，四野清笳徹夜鳴。聞得胡兒雙淚落，那堪吹入漢家營。

德清夜游作

春星歷歷露華流，遠樹蒼蒼煙霧收。棹發清溪驚宿雁，正逢明月下河洲。

哭張天如先生（二十四首）

江城日日坐相思，尺素俄傳絕命辭。讀罷驚魂如夢裏，千行清淚不成悲。

其二
越山北望指吳關，一月緘書定往還。數日不傳雲裏字，那知非復在人間。

其三
憶君弱冠負經綸，予亦童年許俊民。二十春秋如一日，生平兄事更何人。

其四
每念君親自性成，繇來風義古人情。應知何物堪殉汝，一卷尚書與孝經。

其五
當年結納走風塵，四海交游若比鄰。鄭泰有田皆給客，孔融滿座更留賓。

其六
高密扶風相後先，談經嶽嶽腹便便。青麟白鳳無顏色，魯國諸生盡黯然。

其七
五車十乘古來聞，博物司空又屬君。禹穴西陽多典籍，可能地下作丘墳。

其八
三江潮落月黄昏，巷絕舂歌欲斷魂。賓客如雲人不見，秋風先到信陵門。

其九
沖夷風度極雍雍，善誘殷勤不易逢。天下幾人成善士，早年還似郭林宗（林宗年四十二，而君止四十）。

其十
緑波搖蕩月臨窗，垂柳閶門隱畫艭。明歲吳城花放日，莫教春色渡婁江。

其十一
知音謬自託金徽，結客中原攬鳳輝。清德俊才皆不少，汪汪千頃似君希。

其十二
文章弘麗潤巖廊，下筆如雲掃七襄。自是才高人莫學，一時枚馬有兼長。

其十三
橫經虎觀集諸儒，一日聲名滿帝都。從此已懸公輔望，誰令十載在江湖。

其十四
青溪渡口共迴船，痛飲流光十二年。縱有鳳凰臺上月，不堪和淚照江天（憶與天如同舉時）。

其十五
赤虺雄狐守九閽，國香不復樹當門。數章告密何人意，十載行吟是聖恩。

其十六
菉薋滿野楚天寒，魑魅窺人白日殘。投虎投豺應不遠，爲麟爲鳳異時看（不逾數月，而二讒一廢一譴矣）。

其十七
疾惡如風最不平，天涯何處有荆卿。長虹莫掛徐君墓，攜爾延津浦上行（謂閩賊也）。

其十八
萬卷塵封丹旐前，講壇秋樹起哀蟬。莫誇門下多房杜，定有侯芭爲守玄。

其十九
二十年來遺錦衾，幾番風雨慰同心。應知南郭先生意，紅樹蕭蕭罷鼓琴（謂受先也）。

其二十
南冠君子朔風前，慷慨西行倍可憐。已乏何顒爲奔走，更無魏邵與周旋（石齋師之逮，天如經營急難備至，師未出獄而天如先殁矣）。

其二十一
令君壽考古難當，自信文章走八荒。君到九京無别恨，獨憐夜哭有高堂。

其二十二
執燭猶持易一編，但稱朗月在中天。知君聞道光明鏡，不向人間號謫仙（天如臨没，尚講《易》，問侍者曰：「月甚明，我將行矣。」遂逝）。

其二十三
少婦含啼方避室，萬人齊祝咏維熊。若從此日論天道，應有傳經鄭小同（小同，鄭益恩遺腹子也。天如竟生一女，傷哉）。

其二十四
八月胥江濁浪奔，千人縞素爲招魂。自憐越界慚皇甫，不得相從哭寢門。

去歲孟秋十三夜予從京師歸遇天如於鹿城談至四鼓而别孰知遂成永訣也今秋是夜泊舟禾郡月明如昨不勝愴然（二首）

日暮維舟楓樹林，玉峯峯外漏沈沈。那堪獨對當時月，淚落吳江秋水深。

其二
去年相見語情親，今歲相思隔世塵。聞道月輪迴地底，可能還照去年人。

朱雲子贈詩有小築剡中之意酬之（二首）

丹崖碧嶂爲誰雄，一半青山屬謝公。異日剡中官舍裏，可容攜伎對春風。

其二
若耶南接赤城梁，萬樹桃花玉女漿。與爾同行莫回首，鸞歌鳳舞白雲鄉。

送徐乾若還宛陵兼詢余使君（二首）

夜來梅雨漲前溪，彩鷁離尊强自持。此後相思勞夢寐，莫迷三泖過橋西。

其二
宛陵山下謝公亭，羡爾高齋晝尚扃。退食公餘人散後，一杯遙對數峯青。

清明

江南烟雨畫屏中，半鏡斜窗弄小紅。燕子不來樓閣迥，柳絲今日向東風。

陳忠裕公全集卷二十

詩餘

如夢令　本意

烟景霏微陰洞，堤上紫騮驕鞚。貪看兩鴛鴦，行過金鼇玉蝀。如夢，如夢，花月十年情重。

其二
綺閣沈沈烟重，倒映緑波風動。悄立曉寒侵，依舊雕闌畫棟。如夢，如夢，玉樹數聲殘弄。

其三
天上仙裾無縫，環珮飄颻風送。倚遍小欄干，咫尺烟迷雲凍。如夢，如夢，瀛海玉簫雙鳳。

其四
醽醁宜春瑤甕，門外青絲雲擁。今夜好思量，總教玉人珍重。如夢，如夢，滿地落紅催送。
【評注】
《陳忠裕公全集》：
鄒祗謨云：前闋情婉而愉，後闋意深而愴，便知哀樂不同處。

如夢令　豔情

紅燭逢迎何處，笑倚玉人私語。莫上軟金鈎，留取水沉濃霧。難去，難去，門外尺深花雨。

長相思　西湖雨中

黛眉收，翠鬟流。壓損芳波一段愁，愁時夢未休。
山浮浮，水悠悠。欲問行雲何處留，有人天際頭。

點絳唇　春日風雨有感

滿眼韶華，東風慣是吹紅去。幾番烟霧，只有花難護。
夢裏相思，故國王孫路。春無主，杜鵑啼處，淚染胭脂雨。

點绛唇

簾捲垂楊，東風羅帶吹芳徑。月華初映，人影闌干並。
又怯空房，花下雙鬟等。青燈冷，碧紗烟静，半晌愁難定。

點绛唇　閨情

惜别經年，玉階冷落人消瘦。海棠春晝，漫倚雕闌久。
愁拂銀牀，淚濕雙紅袖。燈殘後，夢回巫岫，淡月疎簾透。

浣溪沙　閨情

龍腦金爐試寶奩，蝦鬚銀蒜掛珠簾，莫將心事上眉尖。
鬭草文無知獨勝，彈棊粉石好重拈，一鈎紅影月纖纖（當歸，一名文無）。

浣溪沙　楊花

百尺章臺撩亂吹，重重簾幕弄春暉，憐他飄泊奈他飛。
淡日滚殘花影下，軟風吹送玉樓西，天涯心事少人知。
【評注】
《陳忠裕公全集》：
王士禛云：不著形相，詠物神境。

浣溪沙　五更

半枕輕寒淚暗流，愁時如夢夢時愁，角聲初到小紅樓。
風動殘燈搖繡幕，花籠微月淡簾鈎，陡然舊恨上心頭。
【評注】
《陳忠裕公全集》：
王士禛云：本色當行。

菩薩鬘　春曉

玉人裊裊東風急，半晴半雨胭脂濕。芳草襯凌波，杏花紅粉多。
起來慵獨坐，又擁寒衾臥。金雀帶幽蘭，香雲覆遠山。

菩薩鬘　春雨

廉纖暗鎖金塘曲，聲聲滴碎平蕪緑。無語欲摧紅，斷腸芳草中。
幾分消夢影，數點胭脂冷。何處望春歸，空林鶯暮啼。

訴衷情　春游

小桃枝下試羅裳，蜨粉鬭遺香。玉輪碾平芳草，半面惱紅妝。
風乍煖，日初長，裊垂楊。一雙舞燕，萬點飛花，滿地斜陽。
【評注】
《陳忠裕公全集》：
王士禛云：弇州謂清真能作景語，不能作情語。至大樽而情景相生，令人有後來之嘆。

醜奴兒令　春潮

紅霞緑芷烟波急，欲問西洲。莫寄東遊，千里清江一綫愁。
落花亂點湘文皺，昨暮瓊樓，今日蘭舟，爲送多情曉夜流。

謁金門　五月雨

鶯啼處，搖蕩一天疎雨。極目平蕪人盡去，斷紅明碧樹。
費得罏烟無數，只有輕寒難度。忽見西樓花影露，弄晴催薄暮。
【評注】
《陳忠裕公全集》：
鄒祗謨云：縹缈澹宕，全見用筆之妙。

清平樂　春繡

繡簾花散，難與東風算。拈得金針絲又亂，尚剩檀心一半。
幾回黛蹙雙蛾，斜添紅縷微波。閒看燕泥欲墮，柳綿吹滿輕羅。
【評注】
《陳忠裕公全集》：
王士禛云：此從瑤臺金屋中閲歷得來，非漫作者。

更漏子　春閨

愁眉曉，明妝夜，多爲海棠欲謝。紗腮下，繡牀間，沈吟花信寒。
殘紅瀉，餘香惹，撩亂日長時也。人寂寂，意茫茫，憑他雙燕忙。

憶秦娥　楊花

春漠漠，香雲吹斷紅文幕。紅文幕，一簾殘夢，任他飄泊。
輕狂無奈東風惡，蜂黄蝶粉同零落。同零落，滿池萍水，夕陽樓閣。
【評注】
《陳忠裕公全集》：
鄒祗謨云：情景并入三昧，此譬之畫家神品，不應于句字求之。

畫堂春　春閨

艷陽深染杏花梢，曉妝初注櫻桃。滿堂春思捲紅綃，昨夜春消。
拾翠緑雲斜軃，鬭棋紅子閒敲。無邊芳草玉驄驕，人去迢遙。

畫堂春　雨中杏花

輕陰池館水平橋，一番弄雨花梢。微寒著處不勝嬌，此際魂銷。
憶昔青門堤外，粉香零亂朝朝。玉顔寂寞淡紅飄，無那春宵。
【評注】
《陳忠裕公全集》：
王士禛云：嫣然欲絶。

望仙樓　夜宿大蒸西莊

滿階珠露溢啼痕，閒坐空庭淒絶。今夜鵑聲偏咽，紅透花枝血。
自慚虺尹匡持，回首山河殘缺。燈燼乍明還滅，腸斷誰堪説。

醉桃源　題畫

朱闌清影下簾時，泠泠修竹低。滿園空翠拂人衣，流鶯無限啼。
蓮葉小，荇花齊，雨餘雙燕歸。紅泉一帶過橋西，香銷午夢微。
【評注】
《陳忠裕公全集》：
鄒祗謨云：秦黄佳處，有句可摘。大樽覺無句可摘，總由天才神逸，不許他人掎摭也。

山花子　春恨

楊柳迷離曉霧中，杏花零落五更鐘。寂寂景陽宮外月，照殘紅。
蝶化綵衣金縷盡，蟲銜畫粉玉樓空。惟有無情雙燕子，舞東風。

山花子

靜掩珠簾透麝蘭，黄昏池閣翠眉殘。葉上數聲梅子雨，損紅顔。
小扇風微雲鬢亂，薄羅香襯玉肌寒。折得一枝新浴後，意闌珊。
【評注】
《陳忠裕公全集》：
王士禛云：柔情俊語，自淮海、潄玉組織而出。

桃源憶故人　南樓雨暮

小樓極望連平楚，簾捲一帆南浦。試問晚風吹去，狼籍春何處。
相思此路無從數，畢竟天涯幾許。莫聽嬌鶯私語，怨盡梨花雨。

眼兒媚

裊裊東風軟玉屏，閒摘護花鈴。自薰羅袖，獨尋繡綫，懶與丁寧。
無端午夢逡巡起，春事已飄零。只愁又見，柳綿亂落，燕語星星。

柳梢青　春望

繡嶺平川，漢家故壘，一抹蒼烟。陌上香塵，樓前紅燭，依舊金鈿。
十年夢斷嬋娟，迴首處、離愁萬千。緑柳新蒲，昏鴉春雁，芳草連天。
【評注】
《陳忠裕公全集》：
王士禛云。繡嶺宮前，樂遊原上，不勝開元盛日之思。

武陵春　閨怨

看盡雕梁雙燕子，倦倚緑雲鬆。抛却閒愁入夢中，一半剩眉峯。
强蹙凌波尋蝶路，金縷罥芳叢。杜宇聲聲和淚紅，洒不遍，落花風。

少年遊　春情

滿庭清露浸花明，攜手月中行。玉枕寒深，冰綃香淺，無計與多情。
奈他先滴離時淚，禁得夢難成。半晌歡娛，幾分憔悴，重叠到三更。
【評注】
《陳忠裕公全集》：
鄒祗謨云：詞不極情者，未能臻妙如此。朦朧宕折，應稱獨絶。

惜分飛　詠柳

池上輕陰鶯暗度，啼破淡黄煙霧。一種愁難訴，不禁著意東風處。
千縷青青青半吐，染就滿溪花露。多是三春誤，常教斷送行人路。

醉花陰　豔情

繡幕屏山紅影對，兩點愁眉黛。消息又黄昏，立遍蒼苔，賺得心兒悔。
一縷博山庭院内，人在秋千背。夜久落春星，幾陣東風，殘月梨花碎。

醉紅妝　詠螢

空庭星露暗香消，冷熒熒，烟外飄。一簾涼影點清宵，明還滅，弄花梢。
多情飛上翠雲翹，倩他照，晚妝嬌。更喜玉纖輕拂下，偏不見，落紅綃。

探春令　上元雨

寒梅香斷滿簾風，庭院春無主。火微紅，明滅紗窗裏，知有玉人低語。
年時花月相逢處，隔小橋幾許。想今宵、獨剔銀燈和淚，多了黄昏雨。

探春令　游絲

碧天拖逗嬾悠悠，長短尋無處。爲多情，繞遍閒庭院，牽不住，花飛去。
怱怱烟景催芳樹，一縷縈朝暮。可春心、斷也何曾斷了，蕩盡人間路。

南柯子　春月

淡淡花梢去，融融翠影流。碧天無際迥含愁，留得一庭清露上簾鈎。
花軟飛紅定，烟深慘緑收。爲誰相送海西頭，應有玉簫吹斷鳳凰樓。
【評注】
《陳忠裕公全集》：
鄒祗謨云：如此詠月，那數珠斗爛斑、銀河清淺也。

望遠行　人日

曉日深沈畫閣眠，銀翦閒開半圓。小屏風上又新年，綺羅香襯落金鈿。
思往事，恨緜緜。怕説梅妝柳烟。裁成華勝寄誰邊，一春常是淚花前。

浪淘沙　感舊

清淺木蘭舟，春思悠悠。暮雲凝碧舊妝樓。當日畫堂紅蠟下，戲與藏鈎。
何處問重游，好景難留。誰家花月惹人愁。總有笙歌如夢也，别樣風流。
【評注】
《陳忠裕公全集》：
顧琦坊云：《湘真詞》皆申、酉以後作，故令人如讀《長門》篇，幽房爲之掩涕。

浪淘沙　春恨

閣外曉雲生，烟草初醒。一番風雨一番晴。幾度銷魂還未了，又是清明。
不嫁惜娉婷，特地飄零。落花春夢兩無憑。滿眼離愁留不住，斷送多情。

雙調望江南　感舊

思往事，花月正朦朧。玉燕風斜雲鬢上，金猊香燼繡屏中，半醉倚輕紅。
何限恨，消息更悠悠。弱柳三眠春夢杳，遠山一角曉眉愁。無計問東流。
【評注】
《陳忠裕公全集》：
王士禛云：神韻天然，風味不盡，如瑤臺仙子獨立却扇時。

南鄉子　春閨

羅袂曉寒侵，寂寂飛花雨外深。草色萋迷郎去路，沉沉，一帶浮雲斷碧岑。
無限暗傷心，粉冷香銷憎錦衾。濕透海棠渾欲睡，陰陰，枝上啼紅恐不禁。

南鄉子

花發小屏山，凍徹胭脂暮倚闌。添得金鑪人意嬾，雲鬟，爲整犀梳玉手寒。
儘日對紅顔，畫閣深深半掩關。冰雪滿天何去也，眉彎，兩臉春風莫放殘。

南鄉子　春寒

小院雨初殘，一半春風繡幕間。強向玉樓花下走，珊珊，飛雪輕狂點翠鬟。
淡月滿闌干，添上羅衣扣幾番。今夜西樓寒欲透，紅顔，黛色平分凍兩山。

木蘭花令　寒食

愁殺怱怱春去早，又恨懨懨春未了。羅襪痕輕映落花，玉輪碾處眠芳草。
當日香塵歸後杳，獨立斜陽人自老。不須此地怨東風，天涯何處銷魂少。

虞美人　有感

夭桃紅杏春將半，總被東風换。王孫芳草路微茫，只有青山依舊對斜陽。
綺羅如在無人到，明月空相照。夢中樓閣水湛湛，撇下一天星露滿（一作在）江南。
【評注】
《陳忠裕公全集》：
李葵生云：意在題外。

虞美人　立春

玉樓昨夜冰壺瀉，又是春來也。韶光不與昔年同，只有花枝依舊愛東風。
沉沉芳信初添繡，尚擁餘香透。今宵喜短減相思，奈我多愁偏向日長時。

虞美人

枝頭殘雪餘寒透，人影花陰瘦。紅妝悄立暗消魂，鎮日相看無語又黄昏。
香雲黯淡疎更歇，慣伴纖纖月。冰心寂寞恐難禁，早被曉風零亂又春深。

虞美人　詠鏡

碧闌囊錦妝臺曉，泠泠相對早。翦來方尺小清波，容得許多憔悴暗消磨。
海棠一夜輕紅倦，何事教重見。數行珠淚倩他流，莫道無情却會替人愁。

醉落魄　春閨風雨

春樓繡甸，韶光一半無人見。海棠夢斷前春怨，幾處垂楊，不耐東風捲。
飛花狼籍深深院，滿簾寒雨鑪烟篆。黄昏相對殘燈面，聽徹三更，玉枕欹將半。

醉落魄　春閨風雨

花嬌玉煖，鏡臺曉拂雙蛾展。一天風雨青樓斷，斜倚欄干，簾幕重重掩。
紅酥輕點櫻桃淺，碧紗半掛芙蓉捲。真珠細滴金杯軟。幾曲屏山，鎮日飄香篆。

踏莎行　春寒

墻柳黄深，庭蘭紅吐，東風著意催寒去。迴廊寂寂繡簾垂，殘梅落盡青苔路。
綺閣焚香，閒堦微步，羅衣料峭啼鶯暮。幾番冰雪待春來，春來又是愁人處。

踏莎行　春寒閨恨

錦幔銷香，翠屏生雨，妝成漫倚紗窗住。一雙青雀到空庭，梅花自落無人處。
回首天涯，歸期又誤，羅衣不耐東風舞。垂楊枝上月華生，可憐獨上銀牀去。

踏莎行　寄書

無限心苗，鸞箋半截，寫成親襯胸前折。臨行檢點淚痕多，重題小字三聲咽。
兩地魂銷，一分難説，也須暗裏思清切。歸來認取斷腸人，開緘應見紅文滅。

小重山　憶舊

曉日重簷掛玉鈎，鳳凰臺上客，憶同遊。笙歌如夢倚無愁，長江水，偏是愛東流。
荒草思悠悠，空花飛不盡，覆芳洲。臨春非復舊妝樓。樓頭月，波上對揚州。
【評注】
《陳忠裕公全集》：
胡允瑗云：先生詞悽惻徘徊，可方李後主感舊諸作，然以彼之流淚洗面，視先生之洒血埋魂，猶應顔赭。

唐多令　寒食（時聞先朝陵寢，有不忍言者）

碧草帶芳林，寒塘漲水深。五更風雨斷遙岑。雨下飛花花上淚，吹不去，兩難禁。
雙縷繡盤金，平沙油壁侵。宮人斜外柳陰陰。回首西陵松柏路，腸斷也，結同心。

蝶戀花　春閨

紫燕香泥歸畫棟，捲上簾鈎，楊柳籠烟重。窗外曉鶯啼一弄，飛花只有東風送。
錦瑟瑤琴都不動，倦倚欄干，白日躭幽夢。金鴨微温紅袖擁，芙蓉半掩鞋頭鳳。
【評注】
《陳忠裕公全集》：
胡允瑗云：似嬾似悶，畢竟不可言傳，乃其厚處。

蝶戀花　春曉

纔與五更春夢别，半醒簾櫳，偷照人清切。檢點鳳鞋交半折，淚痕落鏡紅明滅。
枝上流鶯啼不絶，故脱餘綿，忍耐寒時節。慵把玉釵輕綰結，恁移花影窗前没。

蝶戀花

裊裊花陰羅襪軟，無限芳心，初與春消遣。小試嬌鶯纔半囀，海棠枝上東風淺。
一段行雲何處翦，掩過雕闌，送影湘裙展。隔著亂紅人去遠，畫樓今夜珠簾捲。

蝶戀花 　除夕舒章以此詞見寄因秉燭和之

金屋珠樓都遍了，試問東風，著意知多少。一種艶陽渾欲掃，飛烟淺破丁香小。
初放柳條明月曉，爲寫相思，學繡鴛鴦鳥。莫説輕紅何處好，催人連夜傷春早。

蝶戀花　春日

雨外黄昏花外曉，催得流年，有恨何時了。燕子乍來春漸老，亂紅相對愁眉掃。
午夢闌珊歸夢杳，醒後思量，蹋徧閒庭草。幾度東風人意惱，深深院落芳心小。

蝶戀花　落葉和舒章

金井雕欄蛩語歇，獨上空堦，簌簌驚羅襪。滿院西風人影絶，亂鴉啼斷寒枝月。
今夜霜花樓外滑，一曲屏山，遮過燈明滅。幾陣紗窗聲不歇，夢中又到愁時節。

臨江仙　小春

西風料峭黄花暮，斜陽一角紅樓。羅衣添得又還休。銀蟬寒指甲，寶鴨暖藏鈎。
忽憶軟金杯自捧，重移殘燭淹留。於今玉漏漫悠悠。不知千里夢，無奈五更愁。

蘇幕遮　清明

冷風尖，清夢杳。柳蕩花飛，總爲愁顛倒。鈎較斷腸無一了。細雨連天，排演黄昏早。
繡原長，青冢小。重問幽泉，可照紅裳曉。地下傷春應不老，香魂依舊嬌芳草。

蘇幕遮

晚妝新，羅帶繞。纔到黄昏，付與愁多少。支盡淚痕天不曉。得傍香雲，夜夜金釵小。
繡幃深，銀燭杳。殘月疎更，有夢何時了。一角無情裝疊早，連宵枉惹多情惱。

漁家傲　春暮

九十韶光如夢短，染紅搓緑隨深淺。賺得那人腸欲斷。全不管，數聲啼鴂風前散。
倚遍玉樓無計款，問春此去誰爲伴。明歲芳菲依舊滿。君莫算，未來先怕難消遣。

青玉案　春暮

青樓惱亂楊花起，能幾日，東風裏。回首三春渾欲悔，落紅如夢，芳郊似海，只有情無底。
華年一擲隨流水，留不住，人千里。此際斷腸誰可比，離筵催散，小窗惜别，淚眼欄干倚。

青玉案　春思

海棠枝上流鶯囀，試小立，春風面。細草凌波紅一綫，碧雲凝照，緑楊零亂，重鎖深深院。
甘蕉翠滴當心捲，徧寫相思空自遣。歸去枕函曾夢見，一天星月，滿庭風露，吹落梨花片。

天仙子　春夜

十二畫屏圍楚岫，一縷水沈攜滿袖。小桃纖甲印流霞，聽玉漏，人歸後，兩點横波微暈透。
荳蔻梢頭春尚瘦，雲膩煖金燈下溜。鏡臺斜背解羅衣，芙蓉繡，丁香扣，寶袜酥温紅影皺。

天仙子　春恨

古道棠梨寒惻惻，子規滿路東風濕。留連好景爲誰愁，歸潮急，暮雲碧，和雨和晴人不識。
北望音書迷故國，一江春水無消息。強將此恨問花枝，嫣紅積，鶯如織，我淚未彈花淚滴。

江城子　病起春盡

一簾病枕五更鐘，曉雲空，捲殘紅。無情春色，去矣幾時逢。添我千行清淚也，留不住，苦怱怱。
楚宮吳苑草茸茸，戀芳叢，繞遊蜂。料得來年，相見畫屏中。人自傷心花自笑，憑燕子，駡東風。

千秋歲　有恨

章臺西弄，纖手曾攜送。花影下，相珍重。玉鞭紅錦袖，寶馬青絲鞚。人去後，簫聲永斷秦樓鳳。
菡萏雙燈捧，翡翠香雲擁。金縷枕，今誰共。醉中過白日，望裏悲青冢。休恨也，黄鶯啼破前春夢。

驀山溪　寒食

碧雲芳草，極目平川繡。翡翠點寒塘，雨霏微，淡黄楊柳。玉輪聲斷，羅襪印花陰，桃花透，梨花瘦，遍試纖纖手。
去年此日，小苑重回首。暈薄酒闌時，擲春心、暗垂紅袖。韶光一樣，好夢已天涯，斜陽候。黄昏又，人落東風後。
【評注】
《陳忠裕公全集》：
胡允瑗云：只是淡到極處，而一種艷情，反自此傳。其故實不可解。

滿江紅　五日同子建尚木

槐院深陰，亂花影、半鈎羅襪。正鮫綃香透，蘭湯膩滑。百草分來紅袖滿，雙蛾飛上湘裙折。更亭亭、無語照池塘，愁時節。
傷心事，人難説。當年恨，經今切。且玉簫金管，畫船明月。微雨樽前冰簟冷，輕風扇底蓮歌歇。問多情、誰似五絲長，同千結。

滿庭芳　和少游送别

紫燕翻風，青梅帶雨，共尋芳草啼痕。明知此會，不得久殷勤。約略别離時候，緑楊外，多少銷魂。纔提起，淚盈紅袖，未説兩三分。
紛紛，從去後，瘦憎玉鏡，寬損羅裙。念飄零何處，烟水相聞。欲夢故人憔悴，依稀只隔楚山雲。無過是，怨花傷柳，一樣怕黄昏。

玉蝴蝶　美人

纔過十三春淺，珠簾開也，一段雲輕。愁絶膩香温玉，弱不勝情。渌波瀉、月華清曉，紅露滴、花睡初醒。理銀箏，纖芽半掩，風送流鶯。
娉婷，小屏深處，海棠微雨，楊柳新晴。自笑無端，近來憔悴爲誰生。假嬌憨、戲揉芳草，暗傷感、淚點春冰。且消停，蕭郎歸去（一作矣），莫怨飄零。

念奴嬌　春雪詠蘭

問天何意，到春深，千里龍山飛雪。解珮凌波人不見，漫説蕋珠宮闕。楚殿烟微，湘潭月冷，料得都攀折。嫣然幽谷，只愁又聽啼鴂。
當日九畹光風，數莖清露，纖手分花葉。曾在多情懷袖裏，一縷同心千結。玉腕香銷，雲鬟霧掩，空贈金跳脱。洛濱江上，尋芳再望佳節。
【評注】
《陳忠裕公全集》：
顧璟芳云：此大樽之香草美人懷也。讀《湘真閣詞》，俱應作是想。 胡允瑗云：滿腹蕭騒，只是不肯説出。 李葵生云：全首忠厚，在末句看出。

二郎神　清明感舊

韶光有幾，催遍鶯歌燕舞。醞釀一番春，穠李夭桃嬌妬。東君無主，多少紅顔天上落，總添了、數抔黄土。最恨你、年年芳草，不管江山如許。
何處，當年此日，柳堤花墅。内家妝，搴帷生一笑，馳寶馬、漢家陵墓。玉雁金魚誰借問，空令我、傷今弔古。歎繡嶺宮前，野老吞聲，漫天風雨。

乳燕飛

瓊樹紅雲漉，彩虹低，護花梢瀉，膩涼香浴。珊枕柔鄉凝荳蔻，款款半推情蹙。更小語、不明深曲，解語夜舒蓮是葯，生憎人、夢醒皆相屬。鳳簫歇，停紅玉。
嬌鶯啼破東風獨，移來三起閶門柳，館娃遺緑。栽近粧臺郎記取，年年雙燕來逐。雲鬟沉滑藏雅足。漫折櫻桃背人立，倚肩低問麝衾馥。渾不應，强他續。

詞餘（附）

爲宋尚木題梅下美人圖
〔傾杯賞芙蓉〕唤起生香軟玉屏，無奈春風冷。只見他萬縷雲鬟，十樣眉峯，百種多嬌，一種多情。恰似生成金屋冰心映，莫待飛上瑤臺對月明。清虚境，有雲璈玉磬，更五銖仙佩，星下坐調笙。
〔玉芙蓉〕雕欄只自憑，綺閣曾相並。奈夢兒縹緲，畫裏分明。生憎玉蘂春前影，淡寫胭脂雨後情。誰同病，有梅花半醒。可憐他，玉人和月夜亭亭。
〔普天樂犯〕踏花茵，情中景。倚鮫綃，身後影。巧丹青，一生成，翻認做兩兩娉婷。夜闌人静，輕雲半吐巫山嶺。有情人著意端詳，空擔了兩下消停。
〔朱帶錦〕描得出風流傾城，畫不就斷腸情性，無限新愁任醉醒。怕東風紅粉飄零，滿紙寫幽情，也應珍重，麝蘭香暗生。添箇人兒也，唤真真，末後兩三聲。
〔尾聲〕漢宫圖畫真難定，打疊起鳳釵鸞鏡。只願你秋雨彈琴伴茂陵。

陳忠裕公全集　詩詞曲文補輯

詩補輯

傷春

香離粉破甚春慙，風勁無光不媚藍。蟻陣徙排唯怯鬭，蜂衙不静爲分貪。苔青昏眼文埋塚，星白荒鋩劍破函。沉悶幾添燕社雨，欲酣無國夢無菴。（案：《陳忠裕公全集》卷十五与《幾社壬申合稿》卷十，皆收《傷春》二首，但兩者所收第二首却非同一首詩，因此《傷春》實有三首詩。此詩《陳忠裕公全集》未收。）

詞補輯

南鄉子　春風

却恨艷陽時，妝點蔫紅嫁阿誰。一夜輕狂抛擲也，支離，縱有殘花不自知。
盼殺到春遲，纔到春前少一枝。不敢望人傷薄命，堪悲，明歲開時莫更吹。

錦帳春　畫眉

黛角新調，紅潮疑泫。早斜對，菱花半轉。壓明波，横翠鈿，似巫山不遠，朝雲初捲。
纖甲匀稜，同心細偃。歎此地，悲歡未穩，可濃添，仍淡掃，問愁來幾件，亂他深淺。

木蘭花　楊花

雨初晴，風驟起，漠漠一天雲墮水。真似夢，也無愁，撩亂春心何日止。
耐纏綿，空徙倚，此去誰家金屋裏。寧蕩漾，莫沾泥，爲儂留却輕狂矣。

山花子　雨愁

銷盡胭脂貼畫屏，廉纖望斷數風鈴。再有凄凉何處也，總曾經。
白日卸妝支半枕，黄昏和淚悄中庭。料得滿園青草裏，雨冥冥。

醉花陰　不寐

幾遍閒愁都過了，餘得三更少。轉覺碧澄澄，玉枕香綃，相對銀釭小。
任他憔悴傷懷抱，尚怕鄰雞早。倘有夢來時，辜負多情，一夜天涯繞。

一剪梅　詠燕

剪側輕風翠尾流。雨點梨花，捲上簾鉤。叮嚀誰語苦匆匆，訴與情人，分得紅樓。
壘就新巢自在遊。來便傷春，去又悲秋。玉窗重見舊娉婷，前歲多愁，今歲多愁。

玉樓春　冬别

滿堤衰柳寒塘暮，知有銷魂難覓處。北風吹徹斷鴻聲，江水夢成明月路。
鬱金裙繫相思縷，霜雪催人真欲去。行雲何許太無情，十二峯頭留不住。

小重山　水閣春月

曲檻疏簾紅袖輕，粉烟乍捲，柳初醒。一池潮漲小橋横，微風起，摇蕩月華生。
春色滿中庭，玉人愁不寐，暗吹笙。碧波流徹夜三更，妝樓影，還照杏花明（以上輯自《幽蘭草》卷之中）。

曲補輯

詠柳

〔集賢賓〕東風細吐春影微，那堪明月披離。如夢和烟嬌半起，更無端情性誰知。飄零始矣，莫暗度艷陽空翠。全不記，曾攀折舞腰餘幾。
〔黄鶯兒〕猶憶把鞭歸，走章臺，晚路迷。綰來多與傷心會。長條掃地，香絲亂飛，好將移植靈和内。想依依風流放誕，時拂玉人衣。
〔簇御林〕鶯閨小，緑未齊。弄輕黄，匀落暉，早春風雨雙憔悴。便付與、閒桃李，在樓西，星寒霧暖，都是攪愁眉。
〔猫兒墜〕奈成輕薄，又逐曉雲迴。盡日空濛吹絮未，一江摇曳化萍飛。相疑尚是春深，暗驚秋意。
〔尾聲〕可憐今日飛花易，莫怨當年繫馬遲，灞岸行人不做美（該曲原刊於《棣萼香詞》，本書輯自謝伯陽等編《全清散曲·陳子龍》，齊魯書社一九九七年版）。
【評注】
《陳忠裕公全集》：
宋子建云：匪夷所思，却妙在情中意中，幽閒窈窕，文中之美人也。

異體字
𣗥　𣰽
