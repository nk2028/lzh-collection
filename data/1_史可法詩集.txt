史忠正公集卷四

六安署病中感懷
待理猶煩苦抱疴，公餘側枕柰如何。民饑由己嗟艱食，兵悍逢人欲弄戈。撫字無能先布德，催科甯忍復爲苛。白雲交瘁燕山下，國手誰憐妙劑多。

憶母（時督兵白洋河）
母在江之南，兒在淮之北。相逢敘夢中，牽衣喜且哭。

燕子磯口占（時奉召勦左兵）
來家不面母，咫尺猶千里。磯頭灑淸淚，滴滴沉江底。

送管誠齋少宗伯同年歸里
長干秋老落潮初，一棹秦淮碧玉蕖。獨向新亭揮淚别，江南惟有管夷吾。

偶成
逸興豪情豈易降，試評今古有誰雙。近來學得持雌訣，鎭日無言獨對江。
